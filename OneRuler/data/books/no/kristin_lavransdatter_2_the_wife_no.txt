KVELDEN FØR SIMONSMESSE la Bård Peterssøns busse inn til øren ved Birgsi. Abbed Olav av Nidarholm var selv ridd ut på stranden for å hilse sin frende Erlend Nikulaussøn og by velkommen den unge hustru som han førte hjem. De nygifte skulle være abbedens gjester og sove på Vigg om natten.
Erlend leide den likbleke, elendige unge konen frem over bryggen. Abbeden snakket skjemtende om sjøreisens møye; Erlend lo og mente hans hustru lengtet nok svært efter å få legge seg i en seng som stod fast ved en stuevegg. Og Kristin strevet for å smile, men hun tenkte at godvillig skulle hun ikke komme innen skipsbord igjen så lenge hun levde. Hun ble syk bare Erlend kom nær inn til henne, slik luktet han av skip og sjø – håret hans var aldeles seigt og klisset av saltvann. Han hadde vært rent yr av glede hele tiden på skipet – og herr Bård hadde ledd: Der ute på Møre, hvor han var vokst opp, hadde drengene ligget i båt og seilt og rodd både tidlig og sent. De hadde nok ynket henne litt, Erlend og herr Bård, men Kristin syntes, ikke slik som hennes elendighet var verd. De ble ved å si sjøsyken ville gi seg når hun ble vant til å være på skip. Men hun hadde vært like ussel hele tiden.
Hun kjente at hun seilte enda neste morgen da hun red opp gjennom bygdene. Bakke opp og bakke ned bar det over svære leirfallshauger, og prøvde hun å feste blikket et sted fremme i åsen, så var det som hele landet duvet, reiste seg som bølger og ble slengt opp mot den lyse, blåhvite vintermorgens himmel.
Der var kommet en hel flokk av Erlends venner og naboer til Vigg om morgenen for å følge brudefolket hjem, så de red i stort følge. Det gungret under hestehovene, for jorden var hard som jern nu av barfrosten. Røken stod om folk og hester; det rimet på dyrenes kropper og menneskenes hår og pelsverk.
Erlend syntes like hvithåret som abbeden, hans åsyn glødet av morgendrikken og den bitende sno. Han bar sine brudgomsklær i dag; han så så ung og så glad ut at det lyste av ham, og glede og kåthet vellet i hans vakre, myke røst, mens han red og ropte og lo med sine gjester.
Kristins hjerte tok til å dirre så underlig – av sorg og av ømhet og av angst. Hun var syk enda efter reisen, hun hadde den vonde brenningen for brystet som kom nu bare hun hadde spist eller drukket aldri så lite, hun frøs bitterlig, og dypt i hennes sinn satt den lille dumpe og stumme vreden mot Erlend, som var så sorgløs –. Allikevel, nu da hun så hvor troskyldig stolt og tindrende frydefull han førte henne hjem som hustru, så piplet en bitter anger opp i henne; hun ble sår i brystet av medynk med ham. Nu ønsket hun at hun hadde ikke fulgt sin egensindighets råd, men latt Erlend vite det da han var hjemme hos dem i sommer – det høvet dårlig at deres bryllup ble holdt med altfor stor stas. Men det var nok slik at hun hadde unt ham det, han kunne få se det, han også – uten ydmykelse skulle de ikke få slippe unna adferden sin.
– Og så hadde hun vært redd sin far. Og hun hadde tenkt, når bryllupet deres først var drukket, så skulle de jo fare så langt bort; hun fikk vel ikke se igjen hjembygden sin på lange tider – ikke før all snakk om henne vel og vakkert var tystnet –.
Nu skjønte hun at dette ble meget verre. Erlend hadde nok nevnt om det store hjemkomstølet han ville holde på Husaby, men hun hadde ikke tenkt at det skulle være som en ny bryllupsfest. Og gjestene her, det var de mennesker som Erlend og hun skulle leve imellom – det var deres aktelse og vennskap som de trengte å vinne. Disse folkene var det som hadde hatt Erlends dårskap og ulykke for øyne i alle årene. Nu trodde han selv at han hadde rettet seg opp i deres omdømme, at han nu skulle stå på den plass mellom sine jevninger som han hadde byrd og formue til. Og så ble han vel til latter overalt her i bygdene når det kom opp at han hadde forsett seg med sin egen lovfestede brud –.
Abbeden lutet seg over mot henne:
«I ser så alvorlig ut, Kristin Lavransdatter. Er I ikke kommet over sjøsyken enda? Eller lengter I efter eders mor kan hende?»
«Å ja, herre,» sa Kristin sakte. «Jeg tenker nok på min mor.»
De var kommet opp i Skaun. De red høyt i lien. Under dem i dalbunnen stod løvskogen hvit og lodden av rim, det glitret i solen, det blinket av en liten blå sjø nedi der. Så kom de ut av et granholt. Erlend pekte frem:
«Der ser du Husaby, Kristin. Gud unne deg mange glade dager der, hustru min!» sa han, varm i røsten.
Foran dem bredte seg svære, rimhvite jorder. Gården lå som på en bred hylle midt i lien – nærmest en liten lys stenkirke, og rett i syd for den husene; de var mange og store; røken hvirvlet fra ljoregluggene. Klokker tok til å ringe fra kirken, og folk strømmet ut mot dem fra gården, ropende og hilsende. De unge menn i brudetoget slo sine våpen mot hverandre – med bråk og bulder og gledeslarm fór skaren frem mot den nygifte manns gård.
De stanset foran kirken; Erlend løftet sin brud fra hesten og leide henne frem til døren, hvor en hel skare prester og klerker stod og tok imot dem. Det var bitterlig kaldt inne, og dagslyset sivet inn fra de små, rundbuede vinduer i langhuset, så kjerteglansen i koret bleknet.
Kristin følte seg bortkommen og bange da Erlend slapp hennes hånd og gikk over på mannssiden, mens hun selv steg inn i flokken av de fremmede, helgekledde kvinner. Tjenesten var meget skjønn. Men Kristin frøs, og hun syntes det var som hennes bønner ble blåst tilbake mot henne da hun prøvde å lette sitt hjerte og løfte det oppad. Hun tenkte det var kanskje ikke noe varsel at dette var Sankt Simons dag – siden han var den manns vernehelgen som hun ikke hadde handlet vel imot.
Fra kirken gikk folket i opptog ned mot gården, prestene først og så Kristin og Erlend hånd i hånd, og gjestene parvis efter. Kristin kunne ikke sanse seg så meget at hun så større av gården. Tunet var langt og smalt; husene lå i to rader på syd- og nordsiden. De var svære og bygget tett sammen, men de syntes gamle og forfalne.
Toget stanset ved stuehusets dør, og prestene signet med vievann. Så leide Erlend henne gjennom en mørk forstue. Til høyre for henne ble en dør slått opp til strålende lys. Hun dukket seg under dørkarmen og stod med Erlend i hallen hans.
Det var den største stue hun hadde sett boende mann eie. Der var åre midt på gulvet, og den var så lang at det brant ild på begge ender av den, og rommet var så bredt at tverrbjelkene var støttet under med utskårne stolper – det syntes henne likere et kirkerom eller en kongshall enn stuen på en gård. Oppe ved den østre gavl, hvor høysetet var midt på pallen, var det bygget lukkede senger inn mellom stolpene.
Og nu brant der slik en masse lys i rommet – på bordene som bugnet av dyrebare kar og fat, og på kjertestikker som satt fast i veggene. Efter gamle dagers sed hang våpen og skjold mellom de utspente tepper. Bak høysetet var veggen kledd med et fløyel, og der hengte nu en mann opp Erlends gullbundne sverd og hans hvite skjold med den røde, springende løve.
Tjenestemenn og koner hadde skilt gjestene med yttertøyet. Erlend tok sin hustru ved hånden og førte henne frem til åren; gjestene holdt seg i en halvring like bak dem. En tykk frue med et mildt åsyn steg frem og ristet ut Kristins hodelin, som var blitt krøllet litt under kåpen. Idet hun trådte tilbake til sin plass, nikket hun til de to unge og smilte; Erlend nikket smilende igjen og så ned på sin hustru. Da var han så vakker i ansiktet. Og atter kjente Kristin det som hennes hjerte sank – hun syntes så synd på ham. Hun visste hva han tenkte nu han så henne stå der i stuen sin med det lange, snehvite husfrulin utover den skarlagensrøde brudekjole. Denne morgen hadde hun måttet vinne et langt, vevet belte hardt om magen og midjen under klærne sine før hun kunne få kjolen til å sitte vakkert. Og hun hadde gnidd seg i kinnene med en rød farve som fru Åshild hadde gitt henne. Mens hun stelte seg slik, hadde hun tenkt, harm og sorgfull, at Erlend så nok ikke meget på henne nu han vel hadde fått henne – siden han enda intet skjønte. Nu angret hun bittert at hun intet hadde sagt til ham.
Mens ektefolkene stod slik, hånd i hånd, gikk prestene stuen rundt, signet huset og åren, og sengen og bordet.
Så bar en tjenestekone husets nøkler frem til Erlend. Han hektet det tunge knippe på Kristins belte – og han så ut, da han gjorde det, som han helst ville kysset henne med det samme. En mann brakte et høyt horn, omlagt med gyldne ringer – Erlend satte det for sin munn og drakk henne til:
«Hill og sæl i gården din, husfrue!»
Og gjestene ropte og lo mens hun drakk med sin mann, og slo resten av vinen ut i åreilden.
Så satte lekerne i med å spille da Erlend Nikulaussøn førte sin ektekone til høysetet med seg og gildesfolket gikk til bords.
Tredje dagen tok gjestene til å bryte opp, og femte dag ved nons leite for de siste. Så var Kristin alene med sin mann på Husaby.
Det første hun gjorde, var at hun bød tjenestefolkene ta all bunad ut av sengen, vaske den og veggene omkring med lut, og halmen bære ut og brenne. Så fikk hun fylt i frisk halm og redde oppå med sengklær av det hun selv hadde ført i gården. Det led langt ut på natten før dette arbeidet var brakt til ende. Men Kristin bød at dette skulle gjøres med alle sengesteder på gården, og alle skinnfeller bakes i badstuen – ternene fikk ta på med det straks i morgen og gjøre så meget de kunne rekke alt før helgen. Erlend rystet på hodet og lo – hun var noe til kone! Men han var nokså skamfull.
Kristin hadde ikke fått sove stort den første natten, enda prestene hadde viet hennes seng. Ovenpå var den redd med silketrukne puter, laken av lin og de gjeveste tepper og skinn, men i bunnen var det skitten og muggen halm; det var lus i klærne og i den prektige svarte bjørnefellen som lå øverst.
Mangt og meget hadde hun sett alt disse dagene. Under de dyre teppene som veggene var draget med, var ikke sot og smuss vasket av stokkene. Masser av mat hadde det vært til gildet, men meget var skjemt og ille tillaget. Og de hadde måttet ilde med rå og våt ved som neppe ville ta varme, og som røk stuen full.
Vanstell hadde hun sett overalt da hun den andre dagen var rundt med Erlend og så seg om på gården. Tomme bur og boder ville der være når gjestebudet var til ende; melbølene var sopt omtrent. Og ikke kunne hun skjønne hvordan Erlend mente å fø frem alle de hestene og så meget bufe med det som var her av høy og halm – av lauv var der ikke nok til smalen engang.
Men der var et loft halvfullt med lin som ingenting var blitt gjort med – det måtte være det meste av mange års høst. Og en bod full med eldgammel uvasket og stinkende ull, noe i sekker og noe liggende løst utover. Da Kristin tok nedi, drysset små brune ormegg utover – der hadde vært møll og mark i.
Feet var usselt, magert, skabbet og sårt – og aldri hadde hun sett så mange utgamle naut på ett sted. Bare hestene var vakre og velstelte. Men det var nu ingen av dem som kunne måle seg med Gullsveinen eller Ringdrotten, den hingsten som hennes far hadde nu. Sløngvanbauge, som han hadde gitt henne med hjemmefra, var den vakreste hesten som stod på Husabys stall. Hun måtte ta den om halsen og klemme sitt ansikt inn mot dens kinn da hun kom bort til den. Og disse trøndske stormennene så på den og priste dens digre, grove ben, den dype bringe og høye hals, det lille hodet og de brede lender. Gamlingen fra Gimsar svor både ved Gud og ved fienden at det var stor synd de hadde jelket denne hesten – slik en stridshingst han kunne vært. Da måtte Kristin skryte litt av far dens, Ringdrotten. Han var meget større og grovere, det fantes ikke hingst som kunne tukte ham, ja hennes far hadde da prøvd ham mot de navngjetneste hester helt til inne fra Sogn. De underlige navnene hadde Lavrans gitt dem – Ringdrotten og Sløngvanbauge – fordi de var gyldne på let som lyst gull og tegnet som med rødegullsringer. Mor til Ringdrotten var kommet bort fra stoet en sommer inne ved Rånekampene, og de hadde trodd bjørnen hadde tatt henne, men så kom hun hjem til gården senhøstes. Og den folungen hun hadde fått året efter, var visst ikke alet av hingst som hørte til folket over steinen. Så de røktet over folungen med svovel og med brød, og Lavrans gav merren til kirken for å være tryggere. Men folungen artet seg slik at nu sa han han ville heller miste sitt halve bo enn Ringdrotten.
Erlend lo og sa:
«Du er fåmælt ellers, Kristin, men når du snakker om far din, da blir du veltalende!»
Kristin taug brått. Hun husket farens åsyn da hun skulle ri bort med Erlend og han løftet henne til hest. Han hadde tatt på seg en glad mine, for det stod så meget folk omkring dem, men hun så hans øyne. Han strøk nedover hennes arm og tok hennes hånd til farvel. Da hadde hun nok mest tenkt på det at hun var glad hun skulle få komme seg bort. Nu syntes hun, så lenge hun levde, måtte det svi henne i sjelen når hun husket på farens øyne den gangen.
Så tok Kristin Lavransdatter på å styre og stelle i huset sitt. Hun var oppe i otta hver morgen, enda Erlend mælte imot og lot som han ville holde henne i sengen med makt – ingen ventet da at en nygift kone skulle renne husimellom lenge før det lysnet av dag.
Når hun så hvor allting lå nede her og hvor meget det var for henne å ta hånd om, så fór det blankt og hårdt igjennom henne: ja, hadde hun lesset synd på seg for å komme hit, så fikk det være med det – det var også synd å fare frem med Guds gaver slik som her var gjort. Skam var de verd som hadde stelt her før, og alle som hadde latt Erlends bo forødes slik. Nu hadde der ingen ordentlig rådsmann vært på Husaby de siste to årene; Erlend selv hadde vært meget hjemmefra i den tiden, og dessuten hadde han liten greie på gårdens stell. Så var det ikke mere enn ventelig at hans ombudsmenn lenger ute i bygdene bedrog ham, som hun skjønte de gjorde, og at tjenestefolkene på Husaby bare arbeidet så meget som de selv lystet, og når og på det vis det høvet en og hver. Det ble ikke lett for henne nu å få skikk på stellet igjen.
En dag talte hun om det med Ulv Haldorssøn, Erlends egen svenn. De burde nu vært ferdige med treskingen av hjemmekornet iallfall – der var ikke for meget av det heller – før det ble tid til storslaktningen. Ulv sa:
«Du vet det, Kristin, at jeg er ikke gårdskar. Vi skulle nu være Erlends våpensvenner, Haftor og jeg – og jeg er ikke øvd i bondesysler lenger.»
«Jeg vet det,» sa husfruen. «Men det er sånn, Ulv, at det blir ikke lett for meg å styre her i vinter, nykommen som jeg er her nordenfjells og ukjent med folkene våre. Vakkert ville det være av deg om du ville hjelpe og rettlede meg.»
«Jeg skjønner det, Kristin, lett får du det ikke i vinter,» sa mannen, han så på henne med et lite smil – det underlige smilet han hadde alltid når han talte med henne eller Erlend. Det var frekt og spotsk, og enda var det både godhet og en slags aktelse for henne i hans vesen. Hun syntes heller ikke hun hadde rett til å bli krenket når Ulv tok seg til et mere fortrolig vesen mot henne enn det kunne vært sømmelig. Selv hadde hun og Erlend latt denne svennen bli medviter i sin tuktløse og uredelige ferd; nu skjønte hun at han visste også hvordan hun var stilt. Det fikk hun nu tåle – hun så jo også at Erlend fant seg i det hva så Ulv sa og gjorde, og megen ærbødighet viste svennen ikke sin husbond. Men de hadde vært venner fra barnedagene; Ulv var utefra Møre, sønn til en småbonde som bodde nær Bård Peterssøns gård. Han sa du til Erlend og nu også til henne – men det var sånn at folk gjorde det mere her nordenfjells enn hjemme i bygden hennes.
Ulv Haldorssøn var en ganske vakker mann, stor og mørkladen, med fagre øyne, men hans munn var stygg og rå. Kristin hadde hørt stygge ting om ham av ternene på gården – når han var i kaupangen, drakk han forferdelig, turet og stimet i de husene som lå ved Geilene, men når han var hjemme på Husaby, så var han den mann som det var mest støtte i, den dugeligste, den arbeidsomste og den klokeste. Kristin hadde fått godhet for ham.
«Det ville nu ikke vært lett for noen kone å komme hit til gården – efter alt som her har vært,» sa han igjen. «Enda så tror jeg, Kristin husfrue, du klarer dette bedre enn de fleste koner ville greie sakene her. Ikke er du slik at du vil sette deg ned og syte og sutre, men tenke på å berge arven her for avkommet ditt selv når ingen andre har omtanke for slikt. Og det vet du vel at du kan lite på meg, jeg vil hjelpe deg så meget som jeg har evne til. Du får minnes det at jeg er uvant med bondestell. Men vil du råde deg med meg og la meg rådspørre deg, så skal det vel gå denne vinteren over på en gjerd.»
Kristin takket Ulv og gikk inn i huset.
Hun var tung om hjertet av angst og uro, men hun prøvde å streve seg fra det. Ett var at hun skjønte seg ikke på Erlend – enda syntes han intet å ane. Men det andre og det verste var at hun kjente ikke liv hos barnet hun bar. Ved tyve uker skulle det kvikne, visste hun – nu var det gått mere enn tre uker over den tiden. Hun lå om nettene og kjente denne byrden som vokste og gjordes tyngre og ble ved å være like dump og livløs. Og det svev for henne alt hun hadde hørt om barn som var født lamme, med størknede sener, om fostre som var kommet til lyset uten lemmer – som neppe hadde hatt menneskelig skapning. For hennes lukkede øyne drog bilder av små, spede barn, redselsfullt vanskapte; det ene skrekkens syn smeltet over i et enda verre. Syd i dalen hjemme, på Lidstad, hadde de et barn – ja, det var vel voksent nu. Hennes far hadde sett det, men han ville aldri tale om det; hun hadde merket at han ble ille ved når noen nevnte det. Hvordan det monne se ut –. Å nei. Hellig Olav, be for meg –! Hun måtte tro fast på den hellige konges miskunn, hun hadde jo gitt sitt barn i hans varetekt, med tålmod skulle hun lide for sine synder og trøste seg med hel hug til hjelp og nåde for barnet. Fienden selv måtte det være som fristet henne med disse stygge synene for å lokke henne til fortvilelse –. Men det var vondt om nettene. Hvis et barn ikke hadde lemmer, hvis det var lamt, så kunne vel moren ikke kjenne livstegn –. Erlend merket i halvsøvne at hustruen lå urolig, tok henne tettere inn i armen sin og dukket sitt ansikt inn til hennes halsgrop.
Men om dagen lot hun som ingenting. Og hver morgen kledde hun seg med omhu for å skjule enda en liten tid for huslyden at hun fór ikke ene.
De brukte det på Husaby at efter kveldsmåltidet gikk tjenestefolkene til de husene hvor de sov. Så satt hun og Erlend alene i hallen. I det hele var skikkene her på gården mere som i gamle dager, den gang folk hadde treller og trellkvinner til husgjerningen. Det var ikke gulvfast bord i hallen, men morgen og kveld ble der dekket på et stort bord som ble lagt over bukker, og efter måltidet ble det hengt opp på veggen. Til de andre målene tok folk sin mat bort i benkene, satt der og åt. Kristin visste at slik hadde skikken vært før i tiden. Men nu om dagene, da folk vanskelig kunne få menn til å tjene for bordene og alle måtte nøye seg med terner til arbeidet innom hus, passet det ikke – kvinnene ville ikke slite seg helseløse med å løfte de tunge bordene. Kristin husket at hennes mor hadde fortalt, på Sundbu fikk de fast bord i stuen da hun var åtte vintre gammel, og det tyktes kvinnene en storvinning i alle måter – nu trengte de ikke gå ut i skjemmen med alt syarbeid, men kunne sitte i stuen og skjære og klippe, og det så så staselig ut å ha kjertestikker og noen vakre bordkar stående fremme alltid. Kristin tenkte, til sommeren ville hun be Erlend om å få et bord ved den nordre langveggen.
Slik var det hjemme, og så hadde faren sitt høysete ved bordenden – men da stod sengene nu ved forstueveggen. Hjemme satt hennes mor øverst på ytterbenken så hun kunne gå fra og til og ha øye med matens frembæring. Bare når der var gjestebud, satt Ragnfrid ved sin husbonds side. Men her var høysetet midt under østgavlen, og Erlend ville hun skulle alltid sitte der hos ham. Og hjemme bød faren alltid Guds tjenere plassen i høysetet hvis slike var gjester på Jørundgård, og han selv og Ragnfrid tjente dem mens de åt og drakk. Men det ville ikke Erlend uten de var av høy rang. Han elsket ikke meget prester og munker – det var dyre venner, mente han. Kristin måtte tenke på det som faren og Sira Eirik alltid sa når folk klaget over kirkemennenes pengegriskhet: Hver mann glemte den syndige gammen han hadde gjort seg, når han skulle betale for den.
Hun spurte Erlend ut om livet her på Husaby i gamle dager. Men han visste merkelig lite. Sånn og sånn hadde han hørt, hvis han husket rett – men han kunne ikke så nøye minnes. Kong Skule hadde eid gården og bygget på den – skulle nok ha aktet å gjøre Husaby til sitt åbøle da han gav Rein til nonnekloster. Erlend var meget stolt av at han var ættet fra hertugen, som han alltid kalte konge, og fra biskop Nikulaus; biskopen var far til hans farfar Munan Biskopssøn. Men Kristin syntes ikke at han visste mere om disse mennene enn hun kjente selv fra sin fars fortellinger. Hjemme var det annerledes. Hverken faren eller moren hovmodet seg av sine fremfarne fedres makt og anseelse. Men de talte ofte om dem, holdt frem det gode de visste om dem, til et foredømme, og berettet om deres feil og det onde som var kommet derav, til advarsel. Og de kunne små skjemtesagn – om Ivar gamle Gjesling og hans uvennskap med kong Sverre, om Ivar Provsts rappe og vittige svar, om Håvard Gjeslings uhyre fedme og om Ivar unge Gjeslings vidunderlige veidelykke. Lavrans fortalte om sin farfars bror, som tok folkungemøen ut av Vreta kloster, om sin farfar, svenske herr Ketil, og om sin farmor Ramborg Sunesdatter, som alltid lengtet hjem til Vestergautland og kjørte seg gjennom isen på Veneren en gang hun var og gjestet sin bror på Solberga. Han talte om sin fars våpendjervhet og om hans usigelige sorg over sin første unge hustru, Kristin Sigurdsdatter, hun døde i barnsseng med Lavrans. Og han leste ut av en bok om sin ættmor, den hellige fru Elin i Skøvde, som fikk nåde til å bli Guds blodvitne. Faren hadde ofte talt om at han og Kristin skulle gjøre en pilegrimsferd inn til denne salige enkes grav. Men det var aldri blitt av.
I sin angst og nød prøvde Kristin å be til denne hellige som hun selv var bundet til med blodsbånd. Hun bad til Sankta Elin for barnet sitt og kysset på korset som hun hadde fått av sin far; deri var litt av den hellige frues likklær. Men Kristin var redd for Sankta Elin nu hun selv hadde skjemt ut slekten så stygt. Når hun bad til Sankt Olav og Sankt Thomas om deres forbønn, da følte hun ofte at hennes klager nådde frem til levende ører og medlidende hjerter. Disse to rettvishetens martyrer elsket hennes far fremfor alle andre helgener, ja fremfor Sankt Laurentius selv, som han dog bar navn efter, og hvis dag utpå eftersommeren han alltid hedret med et stort ølgilde og rike almisser. Sankt Thomas hadde faren selv sett i drømme en natt da han lå såret utfor Bågahus. Intet menneske kunne utsi hvor elskelig og ærverdig han var å skue, og selv hadde Lavrans intet kunnet mæle uten «herre, herre!» Men den strålende biskop hadde mildelig rørt ved hans sår og lovet ham liv og førlighet så han skulle få se igjen sin hustru og sin datter, som han hadde bedt om. Men den gangen hadde intet menneske trodd at Lavrans Bjørgulfssøn skulle levd natten til ende.
Ja, sa Erlend. En hørte jo slikt. Ham var nu aldri noe sånt hendt, og det var vel ikke likt til det heller – han hadde nu heller aldri vært noen from mann, slik som Lavrans.
Så spurte Kristin om disse folkene som hadde vært i hjemkomstølet deres. Erlend hadde ikke meget å si om dem heller. Det slo Kristin at hennes husbond lignet ikke folket her i bygdene. De var vakre, mange av dem, lyse og rødlette, med runde, harde hoder, sterke og drøye av legemsbygning – mange av gamlingene var umåtelig fete. Erlend så ut som en fremmed fugl mellom sine gjester. Han var et hode høyere enn de fleste menn, smal og mager; med slanke lemmer og fine ledemot. Og han hadde sort, silkemykt hår, brunblek hy – men lyseblå øyne under kullsorte bryn og de skyggende sorte øyenhår. Hans panne var høy og smal, tinningene innhule, nesen litt for stor og munnen litt for liten og vek for en mann – men han var vakker allikevel; hun hadde ingen mann sett som var halvten så vakker som Erlend. Selv hans myke, stille røst var ulik de andres mette mæle.
Erlend lo og sa han hadde da heller ikke ætten sin herfra – uten farfarsmoren, Ragnfrid Skulesdatter. Folk sa han skulle være svært lik sin morfar, Gaute Erlendssøn av Skogheim. Kristin spurte hva han visste om denne mannen. Men det var nesten intet.
Så var det en kveld Erlend og Kristin holdt på å kle av seg. Erlend kunne ikke få opp skoremmen sin, skar den av, og kniven glapp inn i hånden hans. Han blødde meget og bannet stygt; Kristin hentet en linklut i skrinet sitt. Hun var i bare serken. Erlend la den andre armen sin om hennes midje mens hun bandt om hans hånd.
Med ett så han forferdet og forvirret ned i hennes ansikt – ble sprengrød selv i det samme. Kristin bøyde hodet.
Erlend tok armen til seg. Han sa intet – da gikk Kristin stille bort og krøp opp i sengen. Hennes hjerte hugget dumpt og hardt mot ribbenene. Av og til så hun bort til sin husbond. Han hadde snudd ryggen til henne, langsomt drog han av seg plagg efter plagg. Så kom han bort og la seg.
Kristin ventet på at han skulle tale. Hun ventet slik at innimellom var det som hjertet hennes ikke slo, det bare stod stille og dirret inni brystet.
Men Erlend sa ikke et ord. Og han tok henne ikke inn på armen sin.
Til slutt la han tøvende en hånd over hennes bryst, klemte haken sin ned mot hennes skulder så skjeggroten stakk henne i holdet. Da han enda intet mælte, vendte Kristin seg mot veggen.
Det var som hun sank og sank. Ikke ett ord eide han å gi henne – nu da han visste hun hadde båret hans barn den lange, tunge tiden. Kristin bet tennene sammen i mørket. Ikke skulle hun tigge ham – ville han tie, så skulle hun tie, hun med, om det så skulle vare like til den dagen hun fødte det. Harmen flommet i henne. Men hun lå huggende stille inntil veggen. Og Erlend lå stille i mørket. Time efter time lå de slik, og den ene visste at den andre sov ikke. Til slutt hørte hun på hans jevne pust at han blundet inn. Da lot hun tårene renne som de ville, av sorg og av krenkelse og av skam. Dette syntes hun at hun aldri ville kunne glemme ham.
I tre dager gikk Erlend og Kristin – han som en våt hund, syntes den unge hustru. Hun var het og hård av vrede – ble vill av forbitrelse når hun merket at han så forskende på henne, men fort tok blikket til seg hvis hun vendte sine øyne mot ham.
Den fjerde dag om morgenen satt hun i stuen, da kom Erlend i døren, kledd til å ri ut. Han sa han skulle vest til Medalby – om hun ville følge med og se gården; den hørte til hennes morgengavegods. Kristin svarte ja, og Erlend hjalp henne selv med å få på de lodne støvler og den sorte ermekåpe med sølvhektene.
I tunet stod fire hester oppsadlet, men Erlend sa nu at Haftor og Egil kunne bli hjemme og hjelpe med treskingen. Så hjalp han selv sin hustru opp i sadelen. Kristin skjønte at Erlend nu hadde i sinne å orde om dette som lå utalt mellom dem. Allikevel sa han intet mens de langsomt red utover, syd mot skogen.
Det var nu langt ute i slaktemåneden, men enda var det ikke falt sne her i bygden. Dagen var frisk og vakker, solen nettopp kommet opp, og det glitret og gyllet på hvit rim overalt, på marken og på trærne. De red over Husabys jorder. Kristin så at det var lite av kornland og stubbmark, men mest trede og gammel eng, tuet, mosegrodd og fullrunnen med olderskudd. Hun nevnte dette.
Mannen svarte kaut:
«Vet ikke du det, Kristin, du som har så god forstand på å styre og stelle med gods, at det er ulønt å avle korn så nær kaupangen – en vinner mere på å bytte smør og ull mot korn og mel hos de fremmede kjøpmennene –.»
«Da skulle du byttet alt det som ligger på loftene dine og er blitt utskjemt for lenge siden,» sa Kristin. «Ellers så vet jeg da det at loven sier, hver mann som bygsler jord, skal så korn på de tre delene, men la den fjerde parten ligge i trede. Og landdrottens åbøle, det skulle nu vel ikke være dårligere skjøttet enn leilendingenes gårder – det sa min far alltid –.»
Erlend lo litt og svarte:
«Jeg har aldri spurt efter loven i det stykke – får jeg det som jeg skal ha, så kan bøndene mine drive gårdene sine som de liker, og jeg driver Husaby som det tykkes meg høveligst og best.»
«Vil du være klokere, du da,» spurte Kristin, «enn de fremfarne fedrene våre og Sankt Olav og kong Magnus, som satte disse lovene.»
Erlend lo igjen og sa:
«Det har jeg ikke tenkt på. – Ellers så er det da djevelen òg så god greie du har på lands lov og rett, Kristin –.»
«Jeg har litt greie på disse tingene,» mælte Kristin, «fordi far min bad ofte Sigurd i Loptsgård si lov for oss når han kom til oss, og vi satt hjemme om kvelden. Far mente det var gavnlig for tjenestefolkene og de unge å få kunnskap om slikt, og så sa Sigurd en bolk eller annen –.»
«Sigurd –,» sa Erlend. «Å ja, nu minnes jeg jeg så ham i bryllupet vårt. Det var den sidnesede, tannløse gamlingen som siklet og gråt og klappet deg på brystet – han var skitfull enda om morgenen da folket kom opp til oss og så på at jeg satte på deg hustrulinet –.»
«Han har kjent meg fra jeg minnes ikke når,» sa Kristin sint. «Han brukte å ta meg på fanget og leke med meg da jeg var liten mø –.»
Erlend lo igjen:
«Det var nu en underlig gammen – at dere skulle sitte og høre på den kallen kvede loven bolk efter bolk. Lavrans er da ulik andre menn på alle vis – ellers så sier en gjerne det at kjente bonden fullelig lands lov og hingsten sin styrke, så skulle Puken være ridder –»
Kristin gav et rop og slo sin hest på lenden. Erlend så sint og forbauset på sin kone, som red fra ham.
Med ett tok han sin hest med sporene. Jesus, vadet – der var jo ikke til å komme over nu, leiren var glidd ut i høst. – Sløngvanbauge strakte bedre ut da den merket den andre hesten efter seg. Erlend ble dødsens redd – slik hun jog nedover de steile bakker òg. Han sprengte forbi henne gjennom småskogen, rundet opp i veien der den løp flatt et lite stykke, så hun måtte stanse. Da han kom opp på siden av henne, så han at hun var nok selv blitt litt redd nu.
Erlend lutet seg frem mot sin kone og slo henne under øret så det sang – og Sløngvanbauge spratt til side, skremt og steilende.
«Ja du var verd det,» sa Erlend, skjelv i målet, da hestene var blitt rolige og de igjen red side om side. «Slik du farer frem, uvettig i sinne –. Du skremte meg –»
Kristin holdt sitt hode så han kunne ikke se hennes ansikt. Erlend ønsket at han ikke hadde slått henne. Men han sa igjen:
«Ja du gjorde meg redd, Kristin – fare slik! Og så nu –,» sa han ganske sakte.
Kristin svarte ikke og så ikke på ham. Men Erlend følte at hun var mindre vred nu enn før, da han hadde spottet hennes hjem. Han undret seg storlig over det – men han så at det var slik.
De kom til Medalby, og Erlends landsete kom ut og ville ha dem inn i stuen. Men Erlend mente de kunne først se på husene – og Kristin skulle være med. «Hun eier nu gården – og hun skjønner seg bedre på dette enn jeg gjør, Stein,» sa han leende. Der var noen bønder hos, som skulle være vitner – noen av dem var Erlends bygselsmenn, de òg.
Stein var kommet til gården siste faredag, og hele tiden siden hadde han bedt om at jorddrotten skulle komme opp og se hvordan husene hadde vært da han tok imot dem, eller sende ombudsmenn for seg. Bøndene vitnet at ikke ett hadde vært dråpeløst, og de som nu stod til nedfalls, hadde vært slik da Stein kom. Kristin så at det var en god gård, men den hadde vært i dårlig hevd. Hun skjønte at denne Stein var en drivende mann, og Erlend var også meget medgjørlig og lovet ham noen lempelser i landskylden til han hadde fått husene utbedret.
Så gikk de inn i stuen, og der var bordet dekket med god mat og sterkt øl. Bondens kone bad Kristin forlate seg at hun ikke hadde gått ut imot henne. Men mannen ville ikke tåle at hun kom under åpen himmel før hun hadde vært i kirken efter barnsseng. Kristin hilste konen blidelig, og så måtte hun bort til vuggen og se på barnet. Det var disse folkenes første, og det var en sønn, tolv netter gammel, stor og sterk.
Nu ble Erlend og Kristin ført til høysetet, og alle folkene satte seg ned, åt og drakk en god stund. Kristin var den som talte mest under måltidet; Erlend sa lite, og det samme gjorde bøndene, men Kristin tyktes dog merke at de likte henne.
Så våknet barnet, sutret først og tok siden til å skrike så forferdelig at moren måtte hente det bort og legge det til brystet for å stagge det. Kristin så noen ganger bort til de to, og da gutten var mett, tok hun ham fra konen og la ham på sin arm.
«Se, husbond,» sier hun, «tykkes deg ikke at dette er en fager og trivelig svenn –»
«Det er det visst,» svarte mannen og ser ikke dit.
Kristin satt litt med barnet før hun gav det tilbake til moren.
«Jeg vil sende en gave innover til denne sønnen din, Arndis,» sier hun, «for han er det første barnet jeg har holdt på armene mine siden jeg kom hit nordenfjells.»
Het og trossig, med et lite smil, så Kristin på sin husbond, og siden nedover bøndene på benken. Det trakk ørlite grann ved munnviken til en og annen av dem, men så så de frem for seg, stinne i ansiktene av alvor. Da stod en eldgammel kall opp; han hadde alt drukket godt. Nu tok han øsen ut av ølbollen, la den på bordet og løftet den svære skål:
«Da vil vi drikke på det, husfrue, at det neste barnet du legger på armen din, blir den nye husbonden på Husaby!»
Kristin reiste seg opp og tok imot den tunge bollen. Først bød hun sin mann. Erlend la så vidt munnen til, men Kristin drakk dypt og lenge.
«Takk for den hilsningen, Jon i Skog,» sa hun og nikket tindrende, lattermildt. Så sendte hun bollen videre.
Erlend satt rød og meget vred, kunne Kristin se. Selv hadde hun nu bare sånn en urimelig lyst til å le og være glad. En stund efter ville Erlend bryte opp, og så gav de seg på hjemferden.
De hadde ridd et stykke vei uten å tale sammen, da sa Erlend med ett heftig:
«Tenker du at det trenges du lar selv bøndene våre vite du ble gift med barn –. Du kan be djevelen hente deg på det at snakken om oss to skal snart fly over alle bygdene efter fjorden her –.»
Kristin svarte først ingenting. Hun så rett ut over hestens hode, og hun var nu blitt så hvit i ansiktet at Erlend ble redd.
«Det vil ikke gå meg av hugen så lenge jeg lever,» sa hun til slutt og så ikke på ham, «– at dette var de første ordene du hilste ham med, den sønnen din som er under beltet mitt.»
«Kristin!» sa Erlend bønnlig.
«Kristin min,» tagg han da hun ikke svarte og ikke så på ham. «Kristin!»
«Herre?» spør hun kaldt og høvisk og snur ikke hodet.
Erlend svor så det gnistret, sporet sin hest og jog frem over veien. Men litt efter kom han ridende tilbake mot henne.
«Nu var jeg nær blitt så harm,» sa han, «at jeg hadde ridd fra deg.»
«Da kunne det hendt,» svarte Kristin rolig, «at du hadde fått bie både lenge og vel før jeg kom efter deg til Husaby.»
«Slik du taler!» sa mannen oppgitt.
Igjen red de et stykke vei uten å tales ved. Om en stund kom de til et sted hvor en liten sti tok oppover en ås. Erlend sa til sin kone:
«Jeg hadde tenkt vi skulle ri hjem over høyden – det blir litt lenger, men jeg hadde hug til å fare oppom her med deg en gang.»
Kristin nikket likesæl.
Om en stund sa Erlend at nu var det bedre de gikk videre til fots. Han bandt deres hester ved et tre.
«Gunnulf og jeg hadde et virke oppe på åsen her,» sa han. «Det kunne lyste meg å se om det er noe igjen av borgen vår –»
Han tok henne ved hånden. Hun fant seg i det, men gikk og så ned hvor hun satte føttene sine. Det varte ikke lenge før de var oppe på høyden. Over den rimgrodde løvskog i sveipet efter den lille elven lå Husaby i lien midt mot dem, ruvende stor og gild med stenkirken og de mange svære hus, brede jorder omkring og mørk skogås bak.
«Mor,» sa Erlend sakte, «hun gikk med oss hit opp – ofte. Men alltid så satt hun og stirret i sør, opp mot Dovrefjell. Hun lengtet nok vekk fra Husaby, både tidlig og sent. Ellers så vendte hun seg nord og så ut i skaret – der du ser det blåner; det er fjell på hin side fjorden. Aldri så hun over til gården –»
Hans stemme var myk og bønnlig. Men Kristin hverken talte eller så på ham. Så gikk han og sparket i den frosne lyng:
«Nei, her er nok ingenting igjen av mitt og Gunnulfs feste. Ja, det er nu også lenge siden vi holdt til og lekte her, Gunnulf og jeg –»
Han fikk ikke svar. – Like nedenfor der de stod, var der en liten frossen vanndam – Erlend tok opp en sten og kastet nedpå. Hullet var bunnfrosset, så det ble bare en liten hvit stjerne i det svarte speil. Erlend tok en sten til og kastet hardere – en til og en til, nu kastet han i fullt sinne og skulle endelig ha splintret isen til gagns. Da fikk han se sin kones ansikt – hun stod og var svart i øynene av forakt, smilte hånsk av hans barnaktighet.
Erlend tverrsnudde – men Kristin ble dødsens blek i det samme, og hennes øyenlokk gled igjen. Hun stod og tevlet ut for seg med hendene, svaiet som hun skulle sige overende – så fikk hun tak i en trestamme.
«Kristin – hva er det?» spurte han redd.
Hun svarte ikke, stod som hun lyttet efter noe. Hennes øyne var fjerne og rare.
Nu kjente hun det igjen. Dypt inne i fanget hennes kjentes det som en fisk slo med sporden. Og igjen var det som hele jorden rørte seg omkring henne, og hun ble svimmel og svak, men ikke så meget som første gangen.
«Hva er det med deg?» tok Erlend på igjen.
Hun hadde ventet slik på dette – neppe tort kjennes ved sin store sjeleangst. Hun kunne ikke tale om det – nu de hadde vært uvenner hele denne dagen. Da sa han det:
«Var det barnet som ble kvikt i deg?» spurte han sakte og rørte ved hennes skulder.
Så kastet hun fra seg all vreden mot ham, smøg seg inn til faren og gjemte sitt ansikt inn til hans bryst.
*
En stund efter gikk de ned igjen til det sted hvor deres hester stod bundet. Den korte dag var nesten til ende; bak dem i sydvest sank solen ned bak tretoppene, rød og matt i frosttåken.
Erlend prøvde omhyggelig spenner og remmer i sadeltøyet før han løftet hustruen opp på hennes hest. Så gikk han bort og løste sin egen. Han tok inn under sitt belte efter hanskene, som han hadde stukket inn der, men han fant bare den ene. Han så omkring seg på bakken.
Da kunne ikke Kristin bare seg, hun sa:
«Det nytter ikke du leter efter hansken din her, Erlend!»
«Du kunne gjerne sagt det til meg hvis du så at jeg mistet den – om du var aldri så sint på meg,» sa han. Det var de hanskene Kristin hadde sømmet til ham og gitt ham med festensgavene sine.
«Den falt ut av beltet ditt da du slo meg,» sa Kristin meget sakte og så ned.
Erlend stod fremme ved hesten sin, med hånden på sadelbuen. Han så sky og ulykkelig ut. Men så brast han i latter:
«Aldri hadde jeg trodd det, Kristin – den tiden jeg beilet til deg og fór rundt og tigget frendene mine om å tale for meg, og gjorde meg så myk og så arm for å få deg – at du kunne være slikt et troll!»
Da lo også Kristin:
«Nei – da hadde du vel gitt opp den saken lenge før – og saktens hadde det vært til ditt eget beste.»
Erlend tok et par steg bort til henne og la sin hånd på hennes kne:
«Jesus hjelpe meg, Kristin – har du noen gang spurt om meg at jeg gjorde det som var til mitt eget beste –.»
Han la ansiktet ned på hennes fang og så tindrende opp i sin hustrus åsyn. Rød og glad bøyde Kristin hodet og prøvde å gjemme sitt smil og sine øyne for Erlend.
Han tok hennes hest ved bisselet og lot sin egen følge efter; slik førte han henne til de var nede av åsen. Hver gang de så på hinannen, lo han, og hun snudde ansiktet fra ham for å skjule hun lo også.
«Nu,» sa han kåt da de var fremme på veien igjen, «vil vi ri hjem til Husaby, Kristin min, og være så glade som to tyver!»
II
JULEKVELDEN STRIREGNET DET OG BLÅSTE. Det var uråd å bruke sleder, og så måtte Kristin bli hjemme da Erlend og husfolket red til nattmessen i Birgsi kirke.
Hun stod i stuedøren og så efter dem. Tyribrannene de bar, lyste røde på de gamle, mørke hus, speilet i tunets våte hålke. Vinden tok og la flammene flatt ut til siden. Kristin stod så lenge hun hørte dånet av ferden deres i natten.
Inne i hallen brant det lys på bordet. Rester av kveldsmaten stod utover – grøtslumper i fat; halvspiste brødleiver og fiskeben fløt i ølsølet. De tjenestemøene som skulle være hjemme, hadde alt lagt seg til ro i gulvhalmen. Kristin var alene på gården med disse og en gammel mann som het Ån. Han hadde tjent på Husaby siden Erlends farfars tid; nu satt han i en liten stue nede ved sjøen, men kom gjerne opp på gården om dagene, gikk og ruslet og trodde at han arbeidet meget. Ån var sovnet ved bordet i kveld, og Erlend og Ulv hadde leende båret ham bort i en krok og bredd plagg på ham.
Nu var gulvet strødd tykt med siv hjemme på Jørundgård, ti hele huslyden skulle sove i stue sammen helgenettene. Før de for til kirken, brukte de å rydde unna restene av fastekosten, og moren og ternene dekket bordet så vakkert de kunne med smør og oster, stabler av tynt, lyst brød, blankt flesk og de tykkeste spekeknoker. Sølvkannene og mjødhornene stod og skinte. Og faren hadde selv lagt øltønnen opp på benken.
Kristin snudde sin stol mot åren – hun gadd ikke se på det stygge bordet. En av pikene snorket så det var fælt å høre på.
– Det var nu også en av de tingene hun ikke likte ved Erlend – hjemme hos seg selv åt han så stygt og slurvet, rotet i fatene efter gode stykker, gadd neppe toe sine hender før han gikk til bords – og så lot han hundene sine komme opp i fanget sitt og jafse med av maten mens folk spiste. Så var det ikke mere enn ventelig var, at tjenestefolkene eide ikke bordskikk. – Hjemme var hun blitt holdt til å spise fint – og langsomt. For det sømmet seg ikke, sa moren, at husbondsfolk skulle bie mens tjenerne åt – og de som stred og arbeidet, måtte få tid til å spise seg fullmette.
«Gunna,» kalte Kristin sakte på den store, gule tiken som lå med hele nøstet av hvalper inntil blekkestenen. Hun var så arg av seg, derfor hadde Erlend nevnt henne efter den gamle husfruen på Råsvold.
«Stakkars rakken da,» hvisket Kristin og kjælte dyret som kom og la sitt hode på hennes kne. Hun var hvass som en ljå nedover ryggen, og spenene subbet nesten i gulvet. Hvalpene åt moren rent opp. «Ja stakkars rakken min, ja!»
Kristin la hodet bakover mot stolryggen og så opp i de sotede rafter. Hun var trett –.
Å nei, lett hadde hun ikke hatt det disse månedene hun hadde vært på Husaby. Hun hadde snakket litt med Erlend om kvelden den dagen de hadde vært på Medalby. Da skjønte hun at han hadde trodd hun var harm på ham fordi han hadde brakt dette over henne.
«Jeg minnes nok,» sa han meget lavmælt, «den dagen i vår vi gikk i skogen nord for kirken. Jeg minnes nok du bad meg la deg være –»
Kristin var blitt glad fordi han sa dette. Ellers undret det henne ofte hvor mange ting Erlend syntes å ha glemt. Men så sa han:
«Enda så hadde jeg ikke trodd det om deg, Kristin, at du kunne gå slik og bære på et lønnlig nag til meg og så te deg like blid og glad. For du må da ha visst lenge det som var med deg. Jeg hadde trodd om deg du var så klar og ærlig som solen skinner –»
«Å, Erlend,» sa hun sorgfullt. «Det vet vel du best av alle i verden at jeg har gått lønnveier og vært falsk mot dem som trodde meg best.» Men hun ville så gjerne at han skulle skjønne. «– Nu vet jeg ikke om du minnes, venn, at før har du handlet slik mot meg som noen ikke ville kalle vakkert. Og det vet Gud og Maria mø, at jeg bar ikke nag, og jeg elsket deg ikke mindre –»
Erlends ansikt ble vekt:
«Sånn tenkte jeg,» sa han sakte. «Men det vet du vel også – jeg strevet i alle disse årene for å rette opp det som jeg hadde brutt. Jeg trøstet meg med det at det skulle gå sånn til slutt at jeg kunne lønne deg for du var så trofast og tålmodig.»
Da hadde hun spurt ham:
«Du har vel hørt om min farfars bror og jomfru Bengta, som rømte ut av Sverige mot hennes frenders vilje. Gud refset dem med det at han gav dem intet barn sammen. Har du aldri fryktet det i disse årene, at han skulle straffe oss slik –»
Hun hadde sagt til ham, bevende og sakte:
«Det kan du vel skjønne, Erlend min, at jeg var ikke meget glad her i sommer det første jeg ble vár dette. Enda så tenkte jeg –. Jeg tenkte, om du skulle dø fra meg før vi ble gift – jeg ville heller sitte efter deg med ditt barn enn alene. Jeg tenkte, om jeg skulle dø med det – det var dog bedre enn at du skulle ikke eie en ekte sønn som kunne stige i høysetet efter deg når du skal gå bort fra denne heimen –»
Erlend svarte heftig:
«Da ville jeg synes at sønnen min var altfor dyrt kjøpt, skulle han koste ditt liv. Snakk ikke slik, Kristin –. Så kjær har jeg ikke Husaby,» sa han litt efter. «Helt siden jeg skjønte det at Orm kan aldri ta odelen efter meg –»
«Holder du mere av hennes sønn enn av min,» spurte Kristin da.
«Din sønn –.» Erlend lo litt. «Om ham vet jeg nu ikke mere enn at han kommer hit et halvår eller så før enn godt er. Orm har jeg elsket i tolv år –»
En stund efter spurte Kristin:
«Lengter du noen tid efter disse barna dine?»
«Ja,» svarte mannen. «Før i tiden var jeg ofte inne og så til dem i Østerdalen, der de er.»
«Du kunne reise dit nu i advent,» sa Kristin sakte.
«Ville du ikke mislike det da?» spurte Erlend glad.
Kristin hadde svart at hun ville finne det rimelig. Da hadde han spurt om det ville være henne imot hvis han tok barna med hjem til julen. «En gang må du dog se dem.» Og igjen hadde hun svart at også dette tyktes henne rimelig.
Mens Erlend var borte, strevet Kristin og gjorde rede til jul. Det pinte henne meget å gå mellom disse fremmede svenner og tjenestekvinner nu – hun måtte ta seg hardt på tak når hun skulle kle seg av og på mens de to ternene var inne som Erlend hadde sagt skulle sove hos henne i hallen. Hun måtte minne seg selv om at alene hadde hun aldri orket ligge der inne i det store huset – hvor en annen hadde sovet hos Erlend før henne.
Tjenestekvinnene på gården var ikke bedre enn en kunne vente. De bøndene som våket over sine døtre, sendte dem ikke i tjeneste på en gård hvor husbonden levde åpenlyst med en horkone og hadde satt en slik en til styret. Ternene var late og uvante med å lystre en husfrue. Men noen av dem kom snart til å like at Kristin satte huset i god skikk og selv gikk med dem i deres sysler. De ble snakksomme og glade når hun hørte på dem og svarte dem mildt og muntert. Og Kristin viste hver dag husfolkene et blidt og rolig åsyn. Hun irettesatte ingen, men om noen tjenestemø mælte imot hennes bud, så lot husfruen som hun trodde den andre kunne ikke dette, og viste henne stillferdig hvordan hun ville ha arbeidet gjort. Slik hadde Kristin sett sin far ta det med nye tjenestekarer som mukket – og ingen mann hadde to ganger budt til å si imot Lavrans i Jørundgård.
Så gikk det vel nu i vinter. Siden fikk hun se til å bli kvitt de kvinnene som hun ikke kunne like eller ikke få skikk på.
Ett arbeid var det som hun ikke orket å ta i hånd uten hun var fri for disse fremmede øyne. Men om morgenen, når hun satt alene i hallen, sydde hun klær til barnet sitt – reiver av mykt vadmel, linder av rødt og grønt kjøpetøy, og hvitt lin til dåpsplaggene. Mens hun satt med denne sømmen, tumlet hennes sinn mellom angst og tillit til de hellige menneskenes venner som hun hadde bedt om forbønn. Det var så at barnet levde og rørte seg i henne så hun hadde ikke ro hverken natt eller dag. Men hun hadde hørt om barn som var bårne med belg der de skulle hatt ansikt, med hodet snudd i nakken, tærne dit hælene skulle vende. Og hun så for seg Svein, som var blårød over halve ansiktet fordi hans mor hadde forsett seg på vådeild –.
– Så kastet hun fra seg sømmen, gikk bort og neiet seg for bildet av Jomfru Maria, leste syv aver. Broder Edvin hadde sagt Guds moder gledet seg like heftig hver gang hun hørte engelens hilsen, om det så var i den usleste synders munn. Og det var de ordene Dominus tecum som mest frydet Marias hjerte; derfor skulle hun alltid si dem tre ganger.
Det hjalp henne alltid en stund. Hun visste da om mange folk, både menn og koner, som lite æret Gud og hans moder og dårlig holdt budene – men hun hadde ikke sett at de fikk vanskapte barn for det. Ofte var Gud så barmhjertig at han refset ikke foreldrenes synder på de arme barna, om han nu en gang imellom måtte vise menneskene et tegn på at han kunne ikke tåle deres ondskap uavlatelig. Men det skulle da vel ikke nettopp bli hennes barn –.
Så ropte hun i sitt hjerte på Sankt Olav. Ham hadde hun hørt så meget om at det var som hun skulle ha kjent ham mens han levde i landet, og ha sett ham her på jorden. Ikke høy var han, førladen, men rank og fager, med gullkronen og skinnende gisel om det gyldne, krusede hår, rødt kruset skjegg om det faste, værbitte og djerve åsyn. Men hans dype og luende øyne så tvers igjennom alle mennesker, dem torde ingen se inn i som hadde misgjort. Hun torde det ikke, hun heller, hun så ned for hans blikk, men hun var ikke redd – det var mere som da hun var liten og måtte slå ned sine øyne for farens når hun hadde gjort galt. Sankt Olav så på henne, strengt, men ikke hårdt – hun hadde jo lovet å bedre sitt levnet. Hun lengtet så forferdelig efter å få komme inn til Nidaros og knele ned ved hans helligdom. Erlend hadde lovet henne det, da de reiste hit opp, at dit skulle de fare meget snart. Men ferden var blitt oppsatt. Og nu skjønte Kristin at han nødig ville reise med henne; han var skamfull og redd for folkesnakket.
En kveld hun satt over bordet med huslyden sin, sa en av ternene, en ung mø som hjalp inne i huset:
«Jeg mener, husfrue, var det ikke likere at vi tok på å sy reiver og barneklær nu, før vi setter opp denne veven I taler om –.»
Kristin gjorde som hun ikke hørte, og talte videre om farvningen. Da tok piken på igjen:
«Men kanskje I har ført med barneklærne hjemmefra?»
Kristin smilte litt og vendte seg igjen til de andre. Da hun om en stund så flyktig bort på ternen, satt denne ildrød i ansiktet og tittet engstelig over til husmoren. Kristin smilte igjen og snakket med Ulv over bordet. Da satte den unge med ett i å tute. Kristin lo litt, og ternen gråt verre og verre, til hun måtte snufse og snøfte.
«Nei, hold nu opp med dette, Frida,» sa Kristin til slutt rolig. «Du har stedt deg hit som voksen tjenestemø; nu får du ikke te deg som du skulle være en liten jente –.»
Møen sutret – hun hadde ikke ment å være fleipmunnet, og Kristin måtte ikke være harm.
«Nei,» sa Kristin like smilende. «Spis nu og gråt ikke mere. Vi har ikke mere vett enn Gud har unt oss, vi andre heller.»
Frida fór opp og løp ut, storhulkende.
Siden, da Ulv Haldorssøn stod og talte med Kristin om det arbeid som skulle gjøres neste dag, lo han og sa: «Deg, Kristin, skulle Erland ha festet for ti år siden. Da hadde hans saker nu stått bedre på alle måter.»
«Tror du?» spurte hun smilende som før. «Da var jeg ni vintre gammel. Mener du at Erlend hadde dugd meget til å gå og bie på en barnebrud i år og dag –?»
Ulv lo og gikk ut.
Men om natten lå Kristin og gråt av forlatthet og ydmykelse.
Så kom Erlend hjem i uken før jul, og Orm, sønnen hans, red ved farens side. Det gav et sting i Kristins hjerte da han leide gutten frem til henne og bød ham hilse sin stemor.
Han var det vakreste barn. Sånn var det hun hadde tenkt han skulle se ut, den sønnen hun bar. Somme tider, når hun våget seg til å være glad, tro at hennes barn skulle bli født sunt og velskapt og tenke fremover på gutten som skulle vokse opp ved hennes kne, så var det slik han skulle se ut – så lik sin far.
Han var kanskje litt liten for sin alder og sped, men vakkert skapt, finlemmet og ansiktsfager, mørk av hud og hår, men med store, blå øyne, rød, vek munn. Han hilste høvisk på sin stemor, men han var hard og kald i ansiktet. Kristin hadde ikke fått leilighet til å snakke større med gutten. Men hun kjente hans øyne på seg hvor hun gikk og stod, og hun følte det som hun ble enda mere klosset og tung av legeme og gang når hun visste at barnet stirret på henne.
Hun så ikke at Erlend snakket meget med sønnen, men hun skjønte at det var gutten som holdt seg avvisende. Hun talte til mannen om at Orm var vakker og så klok ut. Sin datter hadde Erlend ikke tatt med, han syntes Margret var for liten til å gjøre den lange reisen nu vintertid. Hun var enda meget vakrere enn broren, sa han stolt da Kristin spurte om den lille møen – og meget kvikkere; fosterforeldrene sine snudde hun om sin lillefinger. Hun hadde gullgult, lokket hår og brune øyne.
Så var hun vel lik sin mor, tenkte Kristin. Hun kunne ikke for at skinnsyken sved i henne. Mon Erlend elsket denne datteren sin slik som hennes far hadde elsket henne. Han hadde vært så vek og varm i røsten da han talte om Margret.
Kristin stod opp og gikk ut i ytterdøren. Det var så mørkt og regntungt ute at der syntes hverken måne eller stjerner. Men hun tenkte det måtte nu være midnatt snart. Hun tok lykten i forstuen, gikk inn og tente den. Så kastet hun kåpen på seg og gikk ut i regnet.
«I Jesu navn,» hvisket hun og korset seg tre ganger da hun trådte ut i natten.
Øverst i tunet lå prestehuset. Det stod tomt nu. Siden Erlend var blitt løst av bannet, hadde det ikke vært høgendesprest på Husaby; av og til kom en av hjelpeprestene i Orkedal over og leste messe, men den nye presten som var satt til kirken, var i utlandet med mester Gunnulf; de var nok venner fra skolen. De hadde vært ventet hjem i sommer – nu mente Erlend at de kom vel ikke til landet før efter våren. Gunnulf hadde hatt lungesott i sin ungdom, så han ville neppe reise på vintertiden.
Kristin låste seg inn i det tomme, kalde hus og fant kirkenøkkelen. Så stod hun litt. Det var svært hålket – og belgmørkt og vind og regn. Det var vågalt for henne å gå ute ved nattetid og mest en julenatt, da alle uvetter var i luften. Men hun kunne ikke gi det opp – hun måtte til kirken.
«I Guds den allmektiges navn går jeg her frem,» hvisket hun ut i været. Lysende for seg med lykten satte hun føttene hvor gresstufser og sten stakk opp av hålken. I mørket syntes veien til kirken svært lang. Men til slutt stod hun på hellen foran døren.
Inne var sviende kaldt – meget kaldere enn ute i regnet. Kristin gikk frem til korbuen og knelte ned for krusifikset, som hun skimtet i mørket over seg.
Da hun hadde lest sine bønner og reist seg opp, stod hun litt. Det var som hun hadde ventet at noe skulle hende henne. Men intet skjedde. Hun frøs og var redd i den mørke, øde kirke.
Hun snek seg opp til alteret og lyste på bildene. De var gamle, stygge og barske. Alterbordet var den nakne sten – duker, bøker og kar visste hun lå nedlåst i en kiste.
I langhuset løp det en pall langs veggen. Kristin gikk ned og satte seg; lykten stilte hun på gulvet. Kåpen hennes var våt, og hun var våt og kald på føttene. Hun prøvde å trekke et ben opp under seg, men da kom hun til å sitte så vondt. Så svøpte hun kåpen godt omkring seg og strevet for å samle sine tanker om dette at nu var det igjen den hellige midnattsstund da Kristus lot seg føde av Maria mø i Betlehem.
Verbum caro factum est et habitavit in nobis –. [7]
Hun husket Sira Eiriks dype og rene stemme. Og Audun, den gamle djaknen, som aldri ble mere. Og kirken deres hjemme, hvor hun hadde stått ved sin mors side og hørt julemessen. Hvert eneste år hadde hun hørt den. Hun prøvde å minnes mere av de hellige ord, men hun kunne bare tenke på kirken deres og alle de kjente ansikter. Øverst på mannssiden stod hennes far og stirret med fjerne øyne inn i det blendende lysvell fra sanghuset.
Det var så ufattelig at kirken deres var ikke mere. Den var brent opp. Hun skar i gråt ved tanken. Og her satt hun alene i mørket denne natten, da alle kristne mennesker samledes til fryd og glede i Guds hus. Det var vel som det skulle være også at hun var stengt ute i natt fra festen for Guds sønns fødsel av en skjær og ren mø –.
– Foreldrene var saktens på Sundbu denne julen. Men det var ikke messe i kapellet i natt; hun visste at julenatt red Sundbufolket alltid til tjenesten i hovedkirken på Ladalm.
Det var første gangen så langt tilbake som hun kunne minnes, at hun ikke var til kristmessen. Hun måtte ha vært ganske liten første gang foreldrene tok henne med. For hun kunne huske at hun var blitt puttet ned i en skinnhit som var lodden inni, og faren hadde tatt henne i armen. Det var en forferdelig kald natt, og de red gjennom en skog – tyribrannene lyste på snetunge graner. Hennes fars ansikt var purpurrødt i skinnet, og pelskanten om hans hette var kritthvit av rim. Innimellom bøyde han seg litt ned og bet henne i nesetippen – spurte om hun kjente det, og så ropte han leende bakover til moren at enda hadde ikke Kristin frosset av seg nesen. Det måtte ha vært mens de bodde på Skog enda – hun kunne vel ha vært tre vintre. Foreldrene var ganske unge folk den tiden. Nu husket hun sin mors røst hin natt – høy og glad og full av latter, når hun ropte fremover til mannen og spurte om barnet. Ja, moren hadde vært ung og frisk i målet –.
– Betlehem, det tyder i norsk tunge brødets sted. For der ble gitt til menneskene det brød som nærer oss til hint evige liv –.
Det var ved dagmessen at Sira Eirik steg frem i lektoriet og tolket evangeliet på landets mål.
Innimellom messene satt folk i gildeskålen nord for kirken. De hadde med seg drikke og sendte rundt. Mennene stakk ut i stallene og så til hestene. Men våkenettene om sommeren holdt menigheten til på kirkevollen, og da danset ungdommen mellom tjenestene.
– Og den sæle mø Maria svøpte selv sin sønn i reiven. Hun la ham i krybben, som okser og asner var vant til å ete av –
Kristin klemte hendene inn imot sine sider.
Sønn liten, søte min egen, min egen sønn. Gud vil miskunne seg over oss for sin velsignede mors skyld. Sæle Maria, du klare havstjerne, du evige livs morgenrøde, som fødte allverdens sol – hjelp oss! Vesle barn, hva er det med deg i natt, du er så urolig –. Kjenner du innunder hjertet mitt at jeg fryser så ille –.
På barnedagen siste jul, da Sira Eirik la ut budskapet om hine uskyldige barn som de grumme krigsskarer slaktet på mødrenes armer. Men Gud hadde kåret disse unge drengene til å trede inn i himmelhallen foran alle andre blodvitner. Og det skulle være et tegn på at Himmerikes rike hører slike til. Og han tok en liten svein og satte iblant dem. Uten I skaper eder om i disses lignelse, kan I ikke inngå i Himmerikes haller, kjære brødre og søstre. Så være dette en trøst for hver mann, karl eller kone, som sørger et ungt barns død –. Da hadde Kristin sett farens og morens øyne møtes henover kirken, og hun tok sitt blikk til seg fordi hun skjønte dette ikke var for henne –.
Det var i fjor. Første julen siden Ulvhilds død. Å – men ikke mitt barn! Jesus, Maria. La meg få ha sønnen min –!
Faren hadde ikke villet ri Stefansskeid i fjor – men til slutt fikk mennene tigget ham til han ble med. Rittet gikk fra kirkebakken hjemme og ned til åmotet ved Loptsgård; der møttes de med mennene fra Ottadalen.
Hun husket faren sprenge forbi på sin gullfarvede grahest – han reiste seg og stod i stigbøylene, la seg fremover hestens hals, huiet og hisset hingsten – hele reien dundrende efter.
Men i fjor var han kommet hjem tidlig, og han hadde vært aldeles edru. Ellers pleide mennene den dagen å komme sent hjem og være veldig drukne. For de skulle innom alle gårdstun og drikke de utbårne skåler for Kristus og Sankt Stefan, som først hadde sett stjernen i øst da han red kong Herodes’ foler til vanns i Jordans å. Også hestene fikk øl den dagen for at de skulle bli riktig ville og kåte. Stefansdag, da skulle bønder leke med sine hester like til aftensangstid – det var uråd å få mennene til å tenke på annet eller tale om annet enn hester –.
Hun kunne huske en jul de hadde holdt det store samdrikkelaget på Jørundgård. Og faren hadde lovet en prest som var mellom gjestene, at han skulle få en rød unghingst, sønn til Gullsveinen, hvis han kunne ta den og svinge seg opp på den slik den løp usadlet i tunet.
Det var lenge siden – før ulykken med Ulvhild hendte. Moren stod foran husdøren med den lille søsteren på armen, og Kristin holdt i hennes kjole – litt redd.
Presten sprang efter hesten, grep i grimen, sprang til så den side kjortelen hans føk om ham, slapp igjen det steilende, kåte dyr:
«Fola, fola – hoia fola, hoia sønnen!» sang han ut. Han hoppet og han danset som en gjetebukk. Faren og en gammel bonde stod og holdt hverandre om halsen – deres ansiktsdrag var aldeles oppløst av latter og av rus.
Enten måtte presten ha vunnet Rauden eller Lavrans ha skjenket ham den allikevel, for Kristin husket da at han red fra Jørundgård på den. Da var de edru nok alle sammen; Lavrans holdt ærbødig stigbøylen for ham, og han velsignet dem med tre fingre til avskjed. Det hadde visst vært en prest av noen anseelse –.
Å ja. Det var da lystig hjemme i julen ofte. Så kom julebukkene. Faren slengte henne opp på sin rygg; hans trøye var iset og håret vått. For å klare hodene til de skulle i vesper, slo mennene isvann over hverandre borte ved brønnen. De lo når konene bar seg ille over dette. Faren tok hennes kalde små hender og klemte dem mot sin panne, som var rød og brennhet enda. Dette var ute i tunet, ved kveldstid – en ung, hvit måneskjære hang over fjellkammen i den vanngrønne luft. Da han steg inn i stuen med henne, kom han til å slå hennes hode mot dørkarmen så hun fikk en stor kul i pannen. Siden satt hun ved bordet i hans fang. Han holdt klingen av sin dolk mot kulen, matet henne med godbiter og lot henne drikke mjød av sitt beger. Så var hun ikke redd julebukkene, som ståket i stuen.
– Å far, å far –. Min snille, kjære far –!
Storhulkende gjemte Kristin sitt ansikt i hendene. Å, det skulle far hennes vite, hvordan hun hadde det denne julenatten!
Da hun gikk tilbake over tunet, så hun at det fløy gnister opp av ildhustaket. Pikene var gått for å lage mat til kirkefolket.
Der var skumt i hallen. Lysene på bordet var brent ut, og det var nesten slukket på åren. Kristin la mere ved til og blåste på glørne. Da så hun at Orm satt i stolen hennes. Han reiste seg opp straks stemoren ble vár ham.
«Kjære –!» sa Kristin. «Er ikke du med far din og de andre til messen da?»
Orm svelget en gang eller to:
«Han glemte vel å vekke meg, kan jeg tenke. Far bød jeg skulle legge meg litt ned på den søndre sengen. Han sa han skulle vekke meg –»
«Det var ille det, Orm,» sa Kristin.
Gutten svarte ikke. Om litt sa han:
«Jeg trodde du var blitt med allikevel – jeg våknet og var rent alene her i hallen –.»
«Jeg var over i kirken en stund,» svarte Kristin.
«Tør du gå ute julenatten, du da,» spurte svennen. «Vet du ikke at åskereien kunne kommet og tatt deg –»
«Det er vel ikke bare de onde vettene som er ute i natt,» svarte hun. «Julenatten er vel alle ånder –. Jeg kjente en munk som er død nu – for Guds åsyn, tenker jeg, for han var bare god. Han fortalte meg –. Har du noen tid hørt om dyrene i stallen, hvordan de ordet seg imellom julenatten? De kunne tale latin den tiden. Så gol hanen: ’Christus natus est!’ Nei, nu minnes jeg ikke det hele. De andre dyrene spurte hvor henne, og gjeten mekret: ’Betlem, Betlem’ – og sauen sa: ’Eamus, eamus‚’ –»
Orm smilte hånsk:
«Tenker du jeg er slik en unge at du kan trøste meg med regler? Du skulle by til å ta meg på fanget ditt og gi meg die –»
«Jeg sa det vel mest for å trøste meg selv, Orm,» sa Kristin stille. «Jeg ville gjerne vært med til messen, jeg òg –»
Nu orket hun ikke lenger se på det stygge bordet. Hun gikk bort, sopte alle levninger ned i trauet og satte det på gulvet for tiken. Så fant hun starrgresstuen under benken og tørket av bordplaten.
«Vil du bli med meg bort på det vestre buret, Orm, og hente brød og saltmat, så skal vi duke til helligmorgen,» spurte Kristin.
«Hvorfor lar du ikke tjenestekvinnene dine gjøre dette,» sa gutten.
«Slik ble jeg lært hjemme hos min far og mor,» svarte den unge konen, «at i julen skulle ingen be den annen om noe, men hver streve for å gjøre mest. Den var sælest som mest kunne tjene de andre i helligdagene.»
«Du ber da meg,» sa Orm.
«Det er en annen sak – du som er sønnen her på gården.»
Orm tok lykten, og de gikk sammen over tunet. Inne på buret fylte Kristin to trau med julekost. Hun tok også et knippe store talglys. Mens de holdt på med dette, sa gutten:
«Det er nu vel bondeskikk, det du mælte om i sted. For jeg har da hørt han er bare en vadmelsbonde, Lavrans Bjørgulfssøn.»
«Hvem har du hørt det av?» spurte Kristin.
«Av mor,» sa Orm. «Det hørte jeg henne si både titt og ofte til far da vi bodde her på Husaby sist, at nu kunne han se; ikke en grå bonde engang ville gi sin datter i hjonelag med ham.»
«Det har vært hyggelig på Husaby i den tiden,» sa Kristin kort.
Gutten svarte ikke. Det bevret om munnen hans.
Kristin og Orm bar de fylte trau tilbake til hallen, og hun dekket på bordet. Men hun måtte over på buret efter mat enda en vending. Orm tok trauet og sa litt unnselig:
«Jeg skal gå for deg, jeg, Kristin, det er så glatt i tunet.»
Hun stod utenfor stuedøren og biet til han kom tilbake.
Siden satte de seg bort til åren – hun i karmstolen og gutten på en trefot nær henne. Om en stund sa Orm Erlendssøn sakte:
«Fortell noe mere da mens vi sitter her, stemor min!»
«Fortelle?» spurte Kristin likeens.
«Ja – en regle eller noe slikt – som kan høve på julenatten,» sa gutten forlegent.
Kristin la seg bakover i stolen og fattet med de tynne hender om armlenets dyrehoder.
«Den munken jeg nevnte, han hadde vært i Engelland også. Og han sa sånn at der er en bygd hvor det gror tornebusker som blomstrer med hvite blommer hver julenatt. Sankt Josef av Arimathea la til land i den bygden da han rømte for hedningene, og der støtte han sin stav i jorden, og den slo rot og blomstret – han var den første som bar kristen tro til Brettland. Glastonborg heter bygden – nu minnes jeg det. Broder Edvin hadde selv sett disse buskene –. Der i Glastonborg ble han jordet med dronningen sin, kong Artur, som du vel har hørt gjete av – han som var en av de syv verdigste kjemper i kristenheten –.
De sier i Engelland at Kristi kors var gjort av oreved. Men vi brente ask i julehelgen hjemme, for det var asketre han gjorde opp varmen med, sankt Josef, Kristi stefar, da han skulle tenne en ild for Maria mø og den nyfødte Guds sønn. Det hadde far også hørt av broder Edvin –»
«Men det gror lite med ask her nordenfjells,» sa gutten. «De har brukt den opp til spydstaker i gammel tid, vet du. Jeg vet ikke av at det gror annen ask på Husabys jord enn den som står her øst for gårdsgrinden, og den kan far ikke hugge, for der bor godbonden under –. Du Kristin, de har jo det hellige kors i Romaborg; da kan de vel finne ut om det er sant at det er gjort av oretre –»
«Ja,» sa Kristin, «ikke vet jeg om det er sant. For det vet du vel at så er sagt, korset ble gjort av en runne fra livets tre som Seth fikk lov å hente i Paradishagen og bære hjem til Adam før han døde –»
«Ja,» sa Orm. «Men fortell det da –»
En stund senere sa Kristin til barnet:
«Nu skulle du legge deg litt nedpå, frende, og sove. Det blir lenge enda før kirkefolket kommer tilbake.»
Orm stod opp:
«Vi har ikke hilst hinannen enda som frender, Kristin Lavransdatter.» Han gikk bort og tok et horn fra bordet, drakk sin stemor til og rakte henne karet.
Hun kjente det som der rant isvann nedover ryggen hennes. Hun måtte minnes den stund da Orms mor ville drikke med henne. Og fosteret i hennes liv rørte seg voldsomt. Hva er det med ham i natt, tenkte moren. Det var som den ubårne svennen kjente alt hun kjente, frøs når hun frøs, krympet seg i angst når hun reddedes. Men da må jeg ikke være så vek, tenkte Kristin. Hun tok hornet og drakk med sin stesønn.
Da hun rakte det tilbake til Orm, strøk hun ham lint over den sorte luggen. Nei, jeg skal visst ikke bli deg en stri stemor, tenkte hun. Du vakre, vakre sønnen til Erlend –.
Hun var sovnet inn i stolen sin da Erlend kom hjem og slengte de frosne votter på bordet.
«Er dere alt der,» sa Kristin forundret. «Jeg trodde dere ville bli over dagmessen –»
«Å, to messer har jeg gavn av lenge,» sa Erlend. Kristin tok hans isete kappe. «Ja nu er det klart, det fryser på nu –»
«Det var ille du skulle glemme å vekke Orm,» mælte konen.
«Var han lei for det?» spurte faren. «Jeg hadde ikke glemt det heller,» sa han lavt. «Men han sov så godt, så tenkte jeg –. Du kan vite folk glante nok på meg i kirken for jeg kom uten deg –. Jeg hadde ikke lyst til å gå frem med den gutten ved min side attpåtil –»
Kristin sa intet. Men det gjorde henne vondt. Hun syntes ikke dette var vakkert gjort av Erlend.
Fotnoter
[7]
Ordet er blitt kjød og har bodd iblant oss.
III
DE SÅ IKKE STORT TIL FOLK på Husaby denne julen. Erlend ville ikke fare noen steder hvor han ble buden, men han gikk hjemme på gården sin og var i ondt lune.
Det var slik at han tok seg mere nær av denne tilskikkelse enn hustruen kunne vite. Han hadde skrytt så meget av sin festemø helt siden hans frender hadde hentet ham jaord på Jørundgård. Det var det siste han hadde villet, at noen skulle tro han regnet henne eller hennes frender for ringere enn sine egne folk. Nei, alle skulle vite at han holdt det for en heder og en oppreisning da Lavrans Bjørgulfssøn festet ham sin datter. Nu ville folk si han hadde vel ikke regnet møen for stort mere enn et bondebarn når han hadde tort krenke hennes far slik at han sov med datteren før hun var blitt ham gitt til ekte. I sitt bryllup hadde Erlend trengt heftig inn på sin kones foreldre, til sommeren måtte de endelig komme til Husaby og se hvordan han hadde det. Både hadde han gjerne villet vise dem at det var ikke til små kår han førte deres datter inn. Men han hadde også gledet seg til å fare omkring og syne seg i følge med disse vakre og staselige værforeldre; han skjønte at Lavrans og Ragnfrid kunne hevde seg mellom de fremste hvor de så kom hen. Og han hadde trodd, siden den gangen han var på Jørundgård da kirken brant, at Lavrans tross alt ikke likte ham så ille. Nu var det lite rimelig at gjensynet mellom ham og hans konefrender skulle bli til hygge for noen av partene.
Det harmet Kristin at Erlend så ofte lot sitt onde lune gå ut over Orm. Gutten hadde ingen jevnaldrende barn å være sammen med, så det var slik at han ofte var noe masende og plagsom; han gjorde også en del ugagn. En dag hadde han uten lov tatt sin fars franske håndbue, og da var noe gått sund i låsen. Erlend ble svært sint; han slo til Orm under øret og svor på at gutten skulle ikke få røre en bue mere her på Husaby.
«Det var ikke Orms skyld,» sa Kristin uten å snu seg. Hun satt med ryggen til de to og sydde. «Fjæren var fortrukket da han tok den, og han prøvde å rette den inn. Så urimelig får du da ikke være at du nekter den store sønnen din å bruke en av alle de buene her er på gården. Gi ham da heller en av de som er på ridderloftet.»
«Du kan gi ham bue selv hvis du gidder,» sa Erlend arg.
«Det kan jeg gjerne,» svarte Kristin som før. «Jeg skal tale for Ulv om det neste gang han farer til kaupangen.»
«Du får gå bort, Orm, og takke den snille stemoren din,» mælte Erlend, hans stemme var spotsk og vred.
Orm gjorde så. Og derefter strøk han på dør det forteste han kunne. Erlend stod litt.
«Dette gjorde du mest for å ergre meg, Kristin,» sa han.
«Ja, jeg vet jeg er et troll. Du har sagt meg det før,» svarte hustruen.
«Minnes du også, søte min,» sa Erlend sørgmodig, «at jeg talte ikke i alvor den gangen.»
Kristin hverken svarte eller så opp fra sømmen. Så gikk han, og bakefter satt hun og gråt. Hun holdt av Orm, og hun syntes Erlend var ofte urimelig mot sin sønn. Men det var også det at mannens fåmælthet og uglade miner nu pinte henne slik at hun lå og gråt bort halve natten. Så gikk hun med hodeverk hele dagen efter. Hennes hender var blitt så tynne nu så hun måtte træ noen små sølvringer som hun hadde fra barnedagene, utenpå festeringen og bruderingen for at de ikke skulle falle av mens hun sov.
Søndag før fasteinngang, utpå eftermiddagen, kom herr Bård Peterssøn med sin datter, enken, og herr Munan Bårdssøn med sin frue uventet til Husaby. Erlend og Kristin gikk ut i gården for å by fremmedfolket velkommen.
Det første herr Munan fikk se Kristin, hugg han tak i Erlends skulder:
«Du har visst å stelle slik med konen din, ser jeg, frende, så hun trives i gården hos deg. Du er ikke så tynn og ussel nu som du var i bryllupet ditt, Kristin – og meget friskere farve har du òg,» lo han, for Kristin var blitt så rød som en nype.
Erlend svarte ikke. Herr Bårds mine var mørk, men de to fruene lest hverken høre eller se; de hilste stilt og høvisk på vertsfolket.
Kristin lot øl og mjød bære frem ved åren mens de ventet på maten. Munan Bårdssøn snakket uten stans. Han hadde brev til Erlend fra hertuginnen – hun hadde spurt hvor det ble av ham og bruden hans. Om det var den samme møen han nu var gift med, som han hadde villet føre bort til Sverige. Det var djevelen til reise nu midtvinters – opp gjennom dalene og på skip til Nidaros. Men han for i kongens ærend, så det nyttet ikke knurre. Han hadde sett innom mor sin på Haugen og brakte hilsen.
«Var I på Jørundgård?» spurte Kristin sakte.
Nei, for han hadde fått vite de var reist til gravølet på Blakarsarv. Det var en uhyggelig hendelse. Husfruen, Tora, Ragnfrids søskenbarn – hun hadde stupt ned fra burssvalen og hadde brutt ryggen, og det var mannen som hadde støtt henne utfor av vanvare – det var disse gamle burene hvor der ikke var noen riktig svalgang, der lå bare noen tiljer over stokkendene i den andre høyden. De hadde nok måttet binde Rolv og holde vakt over ham natt og dag siden ulykken hendte – han ville legge hånd på seg selv.
Folk satt stille, kulskende. Kristin kjente lite disse frendene, men de hadde vært i hennes bryllup. Hun ble så rar og svak – det sortnet for øynene hennes. Munan satt midt imot henne, han sprang opp. Da han stod over henne og holdt om hennes skulder, så han snill ut – Kristin skjønte det var kanskje ikke så rart at Erlend holdt av denne brødrungen sin.
«Jeg kjente ham, Rolv, da vi var unge,» sa han. «Folk ynket Tora Guttormsdatter – de sa han var vill og hardsinnet. Nu ser en da han holdt av henne. Å ja, mangen mann skryter og later som han ville gjerne være skilt ved giftet sitt, men de fleste menn vet vel at konen er det verste en kan miste –»
Bård Peterssøn reiste seg brått og gikk bort til benken ved veggen.
«Gud fordømme munnen min,» sa herr Munan sakte. «At jeg aldri kan minnes å passe på kjeften min heller –»
Kristin skjønte ikke hva det gjaldt. Svimmelheten var over nu, men her var så uhyggelig – de var så rare alle sammen. Hun var glad til da tjenestefolkene bar inn maten.
Munan så på bordet og gned sine hender:
«Jeg tenkte nok at vi tapte ikke på det vi fór innom til deg, Kristin, før vi skal til å tygge fastemat. Har du fått frem slike kråsedisker på denne korte stunden. En skulle mest tro du hadde lært å hekse av mor min. Men jeg skjønner du er rask til å skaffe frem alt som en husfrue skal glede bonden sin med.»
De satte seg inntil. For gjestene var det lagt fløyelshynder over innerpallen på begge sider av høysetet. Tjenestefolkene satt på ytterbenken, Ulv Haldorssøn i midten, like mot husbonden.
Kristin småsnakket stilt med de fremmede fruer og strevet for å skjule hvor ille ved hun var. Alt i ett kom Munan Bårdssøn med ord som skulle være skjemtsomme, og det var stadig om det at Kristin allerede var så ulett. Hun lot som hun ikke hørte.
Munan var en ualminnelig før mann. Hans små, vakkert formede ører satt helt nedgrodd i det røde, tykke halskjøtt, og magen var i veien for ham når han skulle gå til bords.
«Ja, jeg har undret meg ofte på dette om kjødets oppstandelse,» sa han. «Om jeg skal reises opp med all denne isteren jeg har lagt på meg, når hin dagen kommer. Du blir nu snart nok smal i midjen igjen, du, Kristin – med meg er det verre. Du vil vel ikke tro det, men jeg var like trang i beltet, jeg som Erlend der, da jeg var tyve vintre –»
«Hold opp nu, Munan,» bad Erlend sakte. «Du plager Kristin –»
«Det skal jeg siden du sier det,» tok den andre på. «Du er kry nu, kan jeg tenke – du sitter over ditt eget bord med en ektekone hos deg i høysetet. Ja det vet den øverste Gud, det var ikke for tidlig heller – du er gammel nok, gutt! Visst skal jeg holde munn siden du byder. Aldri sa noen til deg når du skulle tale eller tie – før i tiden når du satt over mitt bord – du gjestet meg både lenge og vel, og ikke tror jeg at du merket noen stund at du ikke var velkommen –
Men jeg undres på om Kristin liker så ille at jeg skjemter litt med henne – hva sier du, min fagre frendekone – du var ikke så håndsky før i tiden. Jeg har kjent Erlend fra han var så stor som så, og jeg tenker jeg tør si jeg har unt gutten vel alle dager. Rask og drengelig er du, Erlend, med sverd i hånd, enten til hest eller innen skipsbord. Men jeg vil be Sankt Olav kløve meg i to luter med øksen sin den dagen jeg ser deg stå opp på de lange bena dine, se karl eller kone fritt i øynene og svare til det du har ustelt i tankeløsheten din. Nei, min kjære frende, da henger du med hodet som fugl i gildren og bier på at Gud og frendene dine skal hjelpe deg ut av knipen. Ja, du er så vitug kone, du, Kristin, at jeg tenker du vet det – jeg mener du kan trenge til å få le litt nu; du har visst sett nok i vinter av skamfulle miner og sorg og anger –»
Kristin satt mørkerød i ansiktet. Hun skalv på hendene, og hun våget ikke skotte bort på Erlend. Harmen kokte i henne – her satt de fremmede fruene og Orm og tjenestefolket. Så dette var høviskheten til Erlends rike frender –.
Da sa herr Bård så sakte at bare de skulle høre det som satt nærmest:
«Ikke skjønner jeg at dette er noe å skjemte med – at Erlend har stelt seg slik med giftet sitt. Jeg gikk god for deg, jeg, Erlend, innfor Lavrans Bjørgulfssøn.»
«Ja, det var djevelen så dumt av deg det, fosterfar,» sa Erlend høyt og heftig. «Og jeg kan ikke skjønne at du kunne være så tåpelig. For du, du kjenner meg vel også –»
Men nu var Munan rent ustyrlig:
«Jo nu skal jeg si hvorfor dette tykkes meg gammen. Minnes du hva du svarte meg, du, Bård, da jeg kom til deg og sa at nu måtte vi hjelpe Erlend til dette giftet – nei, nu vil jeg mæle om det, Erlend skal få vite hva du trodde om meg – slik og slik står det mellom dem, sa jeg, og får han ikke Kristin Lavransdatter, må Gud og Maria mø vite hva for galskaper vi får spørre. Da spurte du om det var derfor jeg endelig ville ha ham gift med den lokkede møen, fordi jeg tenkte kanskje hun var ubyrdig siden hun hadde gått fri så lenge. Men jeg tenker dere kjenner meg, dere andre, dere vet jeg er mine frender en fulltro frende –,» han skar i gråt av rørelse.
«Så være Gud mitt vitne og alle hellige menn – aldri har jeg traktet efter godset ditt, frende – ellers så er der da også Gunnulf mellom meg og Husaby. Men jeg svarte deg, Bård, det vet du – den første sønnen som Kristin fikk, skulle jeg gi den gullbundne dolken min med hvalbensliren – her kan du få den –,» ropte han gråtende og slengte det praktfulle våpen nedover bordet til henne. «Blir det ikke sønn denne gang, så blir det vel til neste år –»
Tårer av skam og vrede rant nedover Kristins hete kinn. Hun stred hårdt for ikke å bryte sammen. Men de to fremmede fruer satt og spiste så rolig som de var vant til slike opptøyer. Og Erlend hvisket at hun skulle ta dolken, «ellers blir Munan ved med dette i hele kveld –»
«Ja, og så vil jeg ikke dølge,» fór Munan fort, «jeg unner far din det, Kristin, han får se at han var for rask da han svarte for ditt sinn. Så hovmodig var Lavrans – vi var ikke gode nok til ham, vi, og du var altfor fin og skjær til at du kunne tåle en mann som Erlend i sengen din. Han snakket som han trodde du kunne ikke tåle å gjøre annet nattetider enn synge i nonnekor. Jeg sa det til ham, kjære Lavrans, sa jeg, eders datter er en vakker og frisk, kvikk, ung mø, og vinternatten er lang og kald her i landet –»
Kristin tok hodelinet for sitt ansikt, hun hulket høyt og ville reise seg opp, men Erlend drog henne ned i setet igjen:
«Du får styre deg,» sa han hissig. «Ikke bry deg om Munan – du ser vel han er drivende drukken –»
Hun følte at fru Katrin og fru Vilborg syntes det var usselt at hun var ikke bedre herre over seg selv. Men hun kunne ikke stanse gråten.
Bård Peterssøn sa rasende:
«Hold den råtne kjeften din. Svin har du vært alle dine dager – men enda kan du vel la en syk kone i fred med det skitne snakket ditt –»
«Sa du svin – ja, jeg har flere frillebarn enn du, det er så det. Men ett har jeg aldri gjort – og ikke Erlend heller – kjøpt en annen mann til å hete barns far for oss –»
«Munan!» Erlend skrek og sprang opp. «Nu lyser jeg fred her i hallen min –!»
«Å, lys fred i baken din! De kaller den faren for far som avlet dem – i svinelevnet som du sier!» Munan slo i bordet så kopper og smådisker spratt. «Ikke går våre sønner som tjenestesvenner i sine frenders hus. Men her sitter sønnen din over bord med deg, og han sitter på tjenerbenken. Det ville nu tykkes meg den verste skammen –»
Bård fór opp og drev et krus i synet på den andre. Mennene tørnet sammen så bordplaten veltet halvveis over, og mat og kjørel drev i fanget til dem som satt på ytterbenken.
Kristin satt hvit, med halvåpen munn. En gang så hun bort på Ulv – mannen lo åpenlyst, rått og ondt. Så vippet han bordplaten tilbake og klemte den mot de to som sloss.
Erlend løp opp på bordet. Knelende midt i rotet fikk han tak over Munans armer og under hans herder, lempet ham opp til seg – han ble sprengrød selv i ansiktet ved det. Munan fikk gitt den gamle et spark så Bård blødde i munnen – da slengte Erlend ham tvers over og ut på stuegulvet. Selv hoppet han efter – stod pustende som en blåsebelg.
Den andre kom på føttene og fór mot Erlend, som smatt under hans armer et par ganger. Så var han over Munan og holdt ham tvinnet i sine lange, seige lemmers tak. Erlend var smidig som en katt, men Munan holdt fotfestet – sterk og tung lot han seg ikke bryte i gulvet. De veivet rundt og rundt i stuen mens tjenestekvinnene hvinte og skrek, og ingen av mennene gjorde mine til å skille dem ad.
Da steg fru Katrin opp, tung og fet og langsom steg hun over bordet så rolig som hun gikk i en burstrapp.
«Nei, hold nu opp,» sa hun med sin seige, mette røst. «Slipp ham, Erlend! Det var ille, husbond – tale slik til en gammel mann og nær frende –»
Mennene lystret henne. Munan stod spak og lot sin kone tørke neseblodet av seg med hodelinet. Hun bød ham gå i seng, og han fulgte føyelig da hun leide ham bort til den søndre sengen. Hustruen og en av svennene hans plukket klærne av ham, veltet ham inn og lukket sengedøren.
Erlend var gått bort til bordet. Han lutet seg inn forbi Ulv, som satt slik han hadde sittet.
«Fosterfar!» sa han ulykkelig. Han syntes helt å ha glemt sin kone. Herr Bård satt og rugget med hodet, og tårene tiplet nedover hans kinn.
«Han hadde ikke trengt å tjene heller, Ulv,» kom det mens gråten støtte og hikstet i bringen. «Du kunne tatt gården efter Haldor, du vet at det var meningen min, det –»
«Det var ikke så gild gård du gav han Haldor – du kjøpte billig husbond til din kones tjenestemø,» sa Ulv. «Han ryddet og drev den godt opp – det tyktes meg rimelig at brødrene mine tok den efter far sin. Det var nu ett – ikke hadde jeg hug til å sitte som husbond heller – og minst der oppe i lien og glane ned i Hestnestunet – jeg syntes jeg hørte hver dag opp til oss at Pål og Vilborg gikk og gav vondord av seg for du hadde gitt så altfor stor gave til horssønnen din –»
«Jeg bød til å hjelpe deg, Ulv,» sa Bård gråtende. «Da du ville fare ut med Erlend. Jeg sa deg alt om denne saken det første du var gammel nok til å skjønne. Jeg bad deg vende deg til far din –»
«Jeg kaller den far min som verget meg da jeg var liten. Det var Haldor, det. Han var god mot mor og mot meg. Han lærte meg å ri en hest og hugge med sverd – efter bondeklubbers vis, minnes jeg Pål sa en gang –»
Ulv slengte kniven han satt med, så den fór klingende bortover bordet. Så reiste han seg, tok den igjen og tørket av den bak på låret sitt, stakk den i sliren og vendte seg til Erlend:
«Få nu en ende på dette gjestebudet ditt, og send folket i seng! Ser du ikke at konen din er uvant enda med de gildeskikkene vi har i slekten vår –.»
Dermed gikk han av stuen.
Herr Bård så efter ham – han syntes så usselig gammel og skrøpelig der han satt sammensunket mellom fløyelshyndene. Datteren Vilborg og en av svennene hans hjalp ham på føttene og leide ham ut.
Kristin satt alene i høysetet, hun gråt og gråt. Da Erlend tok efter henne, slo hun heftig hans hånd til side. Hun svaiet et par ganger da hun gikk over gulvet, men hun svarte kort nei da mannen spurte om hun var syk.
Hun likte lite disse lukkede sengene. Hjemme hadde de bare tepper hengt for ut mot stuen, og da ble det ikke så hett og kvalmt. Og nu var det verre enn ellers – hun hadde så vondt for å trekke pusten allikevel. Den harde klumpen som trykket henne helt oppe under ribbensbuen, trodde hun var barnets hode – hun bilte seg inn at det lå med sitt lille, sorte hode boret inn mellom hennes hjerterøtter – det kvalte henne som Erlend hadde gjort før i verden når han knuget sitt mørkhårede hode inn i hennes barm. Men i natt var det ingen sødme i tanken –.
«Skal du aldri slutte å gråte, du?» spurte mannen og ville skyve en arm inn under hennes skuldre.
Han var ganske edru. Meget tålte han å drikke, og oftest drakk han også nokså lite. Kristin tenkte dette kunne i all evighet ikke være hendt hjemme hos dem – aldri hadde hun der hørt folk bære nidord på hverandre eller rive opp i slikt som en heller skulle tie om. Så mange ganger som hun hadde sett sin far rave i veldig rus og stuen full av drukne gjester, så hadde det da ikke hendt at ikke han kunne holde skikk i sitt hus – men fred og godvilje rådet like til folk datt av benkene og sovnet i glede og enighet.
«Kjæresten min, ta ikke dette så stritt,» bad Erlend.
«Og herr Bård!» brøt hun ut i gråten. «Tvi for en ferd – han som talte til far min som skulle han hatt Guds bud å bære frem – ja, Munan sa meg om det i festensølet vårt –»
Erlend svarte sakte.
«Jeg vet vel nok, Kristin, at jeg har årsak til å felle ned øynene mine for din far. Han er en bra mann – men min fosterfar er ikke dårligere. Inga, mor til Pål og Vilborg, hun lå lam og syk i seks år før hun døde. Det var før jeg kom til Hestnes, men jeg har hørt om det, aldri har en husbond pleiet en syk hustru mere trofast og kjærlig. Men det var den tiden at Ulv kom til –»
«Det var vel større skam da – med sin syke kones terne –»
«Du gjør deg så barnslig ofte at en kan ikke snakke med deg,» sa Erlend oppgitt. «Gud hjelpe meg, Kristin, du blir tyve år i vår – og det er da noen vintre siden du måtte regnes for voksen kone –»
«Ja, det er sant at du har rett til å håne meg for det –»
Erlend stønnet høyt:
«Du vet selv at jeg mente det ikke slik –. Men du har gått der på Jørundgård og hørt på han Lavrans – så gjev og mandig han er, så snakker han nu ofte som han skulle vært en munk og ikke voksen karlmann –»
«Har du hørt om noen munk som har hatt seks barn,» sa hun krenket.
«Jeg har hørt om han Skurda-Grim at han hadde syv,» sa Erlend fortvilet. «Den forrige abbeden i Holm –. Nei, Kristin, Kristin, gråt da ikke slik. I Guds navn, jeg tror du har mistet vettet –»
Munan var meget spak neste morgen. «Jeg kunne ikke tenkt du skulle tatt deg ølpraten min slik til hjerte, Kristin unge,» sa han alvorlig og strøk henne over kinnet. «Ellers så skulle jeg nok passet bedre på munnen min.»
Han talte til Erlend om at det måtte da være underlig for Kristin med denne gutten som gikk her – best å få Orm av veien i den nærmeste fremtid, Munan bød til å ta ham til seg en tid. Erlend likte dette, og Orm ville gjerne fare med Munan. Men Kristin savnet barnet meget – hun var glad i sin stesønn.
Nu satt hun alene igjen om kveldene med Erlend, og ham var det ikke meget selskap i. Han satt borte ved åren, sa et ord nu og da og tok en slurk av ølbollen, lekte litt med hundene sine. Så gikk han bort og strakte seg ut på benken – og så gikk han i seng – spurte et par ganger om ikke hun snart ville til ro – og så sov han.
Kristin satt og sydde. Hun pustet hørlig, kort og tungt. Men nu var det ikke lenge igjen. Hun kunne likesom ikke minnes hvordan det var å være lett og mjå i midjen – kunne binde skoen sin uten møye og plage.
Nu Erlend sov, prøvde hun enn ikke å holde tårene tilbake. Der var ikke lyd i stuen uten brannene som sank sammen på åren, og hundene som rørte seg. Somme tider undret hun – hva hadde de snakket om før i tiden, Erlend og hun. De hadde visst ikke snakket stort – hadde hatt annet å gjøre i de korte og stjålne møtestundene –.
– Denne tiden på året pleide moren og tjenestemøene å sitte i vevstuen om kveldene. Så kom også faren og mennene dit inn og satte seg til med sitt – de bøtet lærtøy og gårdsredskap og smidde i tre. Den lille stuen ble helt full av folk – snakket rant stilt og smått mellom dem. Når en hadde vært borte og drukket av ølkjeraldet, spurte han alltid, før han hengte bort øsen, om noen annen lystet – det var fast skikk.
Så var der noen som kunne berette en sagatått – om kjemper før i verden som hadde slåss med haugbuer og gygrer. Eller faren fortalte, mens han skar ut i tre, slike riddersagaer som han hadde hørt lest opp i hertug Håkons hall da han var kjertesvein i sin ungdom. Underlig vakre navn – kong Osantrix, Titurel ridder – Sisibe, Guniver, Gloriana og Isodd het dronningene –. Men andre kvelder fortalte de skrøner og skjemtesagaer til mannfolkene skoggerlo, og moren og ternene rystet på hodene og kniste.
Ulvhild og Astrid sang. Moren hadde den aller vakreste røst, men henne måtte de tigge meget før de fikk henne til å kvede. Faren gjorde seg ikke så kostbar – og han kunne leke så vakkert på harpen sin –.
Så la Ulvhild fra seg rokk og tein og tok seg bakover lendene.
«Er du trett i ryggen din nu, Ulvhild liten,» spurte faren og tok henne opp i fanget sitt. Noen brakte brettspillet, og faren og Ulvhild trakk tavl til det ble sengetid. Hun husket den lille søsterens gule lokker, som fløt utover farens brungrønne vadmelsarm. Han holdt så ømt om den svake lille ryggen.
Fars store, slanke hender med en tung gullring på hver lillefinger. De hadde vært hans mors. Den med den røde sten, hennes brudering, hadde han sagt at Kristin skulle ha efter ham. Men den som han bar på høyre hånd, med en sten som var halvt blå og halvt hvit som hans skjoldmerke, den hadde herr Bjørgulf latt gjøre til sin frue da hun gikk med barnet – hun skulle få den når hun hadde født ham en sønn. Tre netter hadde Kristin Sigurdsdatter båret ringen, så bandt hun den om guttens hals, og Lavrans sa han ville ha den på seg i graven.
Å, hva ville hennes far si når han spurte dette om henne. Når det bares utover bygdene hjemme, og han måtte vite hvor han fór, til kirken og på ting eller stevne, hver mann lo bak hans rygg av det at han hadde latt seg narre slik. På Jørundgård hadde de kledd ut en frillekone med Sundbu-kronen over utslagent hår –.
«Folk sier nok det om meg at jeg kan ikke age barna mine.» Hun husket farens ansikt da han sa det – han skulle være streng og alvorlig, men øynene hans var lystige. Hun hadde misgjort i en eller annen liten ting – snakket til ham uspurt mens fremmedfolk var hos, eller noe slikt. «Ja du, Kristin, du har ikke megen redsel for far din, du!» Så kom han til å le, og hun lo med. «Jamen det er ille det, Kristin.» Og ingen av dem visste hva det var som var så ille – at hun ikke hadde den rette skrekken for sin far, eller at han så umulig kunne holde seg alvorlig når han skulle refse henne.
– Det var som den ulidelige redsel for at det skulle være noe galt med barnet, fortok seg og ble fjernere efter hvert som Kristin fikk mere møye og plage av sin kropp. Hun prøvde å tenke fremover – om en måned; da hadde hun allerede hatt gutten sin en stund. Men det ble ikke virkelig for henne. Hun bare lengtet og lengtet efter hjemmet.
En gang spurte Erlend om hun ville han skulle sende bud efter hennes mor. Men hun hadde sagt nei – hun trodde ikke moren orket å reise så langt på vintertiden. Nu angret hun. Og hun angret at hun hadde sagt nei til Tordis på Laugarbru, som endelig hadde villet følge med henne nord og gå henne til hånde den første vinteren hun skulle være husfrue. Men hun skammet seg for Tordis. Tordis hadde vært Ragnfrids terne hjemme på Sundbu, hadde fulgt med henne til Skog og hjem igjen til dalen. Da hun giftet seg, hadde Lavrans satt hennes husbond til rådsmann på Jørundgård fordi Ragnfrid ikke orket å være uten sin kjære terne. Kristin hadde ikke villet ha med seg noen tjenestemø hjemmefra.
Nu syntes det henne forferdelig at hun skulle ikke ha ett kjent ansikt over seg når hennes tid kom å fare i gulvet. Hun var redd – hun visste så lite om barnkoners sengeferd. Moren hadde aldri snakket med henne om det, og hadde aldri villet at unge møer skulle være hos når hun hjalp en kone i barnsnød – det var bare til å skremme de unge, sa hun. Det kunne visst være forferdelig – Kristin husket da moren fikk Ulvhild. Men det sa Ragnfrid kom av at hun hadde glemt seg og var krøpet under et gjerde – de andre barna sine hadde hun født lett. Men Kristin husket at hun selv hadde vært tankeløs og gått under et tau på skipet –.
Det slo nu da ikke alltid til – hun hadde hørt moren og andre koner snakke om slikt. Ragnfrid hadde det ry på seg hjemme i bygden at hun var den beste nærkone, og hun unnslo seg aldri for å fare og hjelpe om det var til en tiggerske eller den fattigste manns lokkede datter, og om været var slik at tre mann måtte følge henne på ski og byttes om å bære henne på ryggen.
– Men det var da aldeles utenkelig at ikke en så erfaren kone som hennes mor hadde skjønt hva som feilte henne i sommer, da hun var så ussel. Det slo ned i Kristin med ett. Men da – men da var det vel sikkert og visst at mor kom selv om de ikke hadde sendt bud efter henne! Ragnfrid ville nok ikke tåle det at en fremmed kone skulle støtte hennes datter i den striden –. Moren kom – hun var sikkert underveis hit opp nu –. Å, så skulle hun få be sin mor om tilgivelse for alt hun hadde forbrutt imot henne – hennes egen mor skulle støtte henne, hun skulle få knele for sin egen mors kne når hun fødte barnet. Mor kommer, mor kommer – Kristin hulket befriet ned i sine hender. Ja mor, tilgi meg, mor –.
Denne tanken, at hennes mor var underveis opp til henne, satte seg slik fast hos Kristin at en dag mente hun kjenne på seg, mor kom i dag. Og litt ut på morgenen tok hun kåpen på seg og gikk ut for å møte henne på veien som fører fra Gauldalen over til Skaun. Ingen la merke til at hun gikk ut av gården.
Erlend hadde latt føre frem tømmer til husenes utbedring, så der var god vei, men det falt tungt for henne å gå allikevel – hun ble forpustet, fikk hjerteklapp og vondt i sidene – det kjentes som det spente hold skulle briste sund da hun hadde gått en liten stund. Og det meste av veien falt gjennom tykke skogen. Hun var nok redd – men det hadde ikke vært spurt til ulv i bygden denne vinteren. Og Gud ville vel berge henne, som gikk for å møte sin mor, falle ned for henne og be om tilgivelse – og hun kunne ikke la være å gå.
Hun kom frem til en liten sjø hvor der lå noen små gårder. Der hvor veien tok ut på isen, satte hun seg ned på en tømmerstokk – satt litt, gikk litt når hun frøs, og ventet i mange timer. Men til slutt måtte hun vende hjem igjen.
Dagen efter vandret hun den samme veien. Men da hun gikk over tunet til den ene av de små gårdene ved sjøen, kom hustruen der løpende efter henne.
«I Guds navn, husfrue, du må ikke gjøre dette!»
Da den andre sa det, ble Kristin selv så redd at hun orket ikke røre seg av flekken – skjelvende, med vettskremte øyne så hun på bondekonen.
«Gjennom skogen – tenk om ulven fikk teften av deg, du. Annet ondt kunne også komme over deg – kan du fare frem så vettløst!»
Bondehustruen tok om den unge husfrue og støttet henne – så inn i det magre, gulhvite og brunflekkede ansikt:
«Du får gå inn i stuen vår og hvile litt – så skal vi følge deg hjem, noen herfra,» sa bondens kone og leide den andre med seg.
Det var en liten og fattig stue, og der var meget uryddig inne, mange små barn lekte på gulvet. Moren sendte dem ut i ildhuset, tok kåpen fra gjesten, brakte henne til sete i benken og drog de sneete sko av. Så tullet hun et skinn om Kristins føtter.
Alt det Kristin bad den andre ikke gjøre seg umake, så disket dog bondekonen opp med mat og øl av juletønnen. Imens tenkte hun – på Husaby var der vel et stell! Selv var hun en fattig manns kone, liten hjelp hadde de hatt på gården og oftest ingen, men aldri hadde Øistein tålt at hun gikk alene utenfor tungjerdet når hun var med barn – ja, bare hun skulle i fjøset efter det mørknet, så måtte noen lye efter henne. Men den rikeste husfruen i bygden kunne gå og våge seg ut for den styggeste død, og ikke en kristen sjel passet på henne – enda tjenestefolkene gikk og datt over hverandre på Husaby og gjorde ingenting. Det var vel sant da, som folk sa, at Erlend Nikulaussøn var allerede lei giftet sitt og likesæl med konen –.
Men hun småsnakket med Kristin hele tiden og nødet henne til å spise og drikke. Og Kristin skammet seg rent – men hun fikk slik mathug som hun ikke hadde hatt – ja, ikke siden i våres; denne snille konens mat smakte så godt. Og konen lo og sa storfolkets kvinner var vel ikke annerledes skapt enn andre. Om en ikke orket å se maten hjemme, så var det ofte slik at efter fremmed kost kunne en bli rent grisk, selv om den var grov og fattig.
Hun het Audfinna Audunsdatter og var fra Updal, sa hun. Da hun merket at det hygget gjesten, tok hun til å fortelle om hjemmet sitt og om sin bygd. Og før Kristin visste ordet av det, hadde hun fått munnen løst – hun snakket om sitt hjem og om sine foreldre og om hjembygden. Audfinna skjønte at den unge konens hjerte var nær ved å briste av hjemlengsel – så listet og lokket hun Kristin til å bli ved. Og het og ør av det sterke øl talte Kristin til hun lo og gråt på en gang. Alt som hun fåfengt hadde fristet å hulke fra seg i de ensomme kveldsstundene på Husaby, det løstes nu litt om senn mens hun fikk fortelle for denne snille bondehustruen.
Det var helt mørkt over ljoren, men Audfinna ville at Kristin skulle bie til Øistein eller sønnene kom hjem fra skogen og kunne følge henne. Kristin tagnet og ble døsig, men hun satt og smilte, blank i øynene – så vel hadde hun ikke følt seg siden hun kom til Husaby.
Da rev en mann døren opp, ropte inn om de hadde sett noe til husfruen – ble vár henne og fór ut igjen. Straks efter dukket Erlends lange skikkelse inn under dørkarmen. Han satte fra seg øksen som han bar, ség baklengs inn mot veggen – han måtte støtte med hendene bak seg, og han kunne ikke snakke.
«Du har vært redd for husfruen din?» spurte Audfinna og gikk bort til ham.
«Ja, det skjems jeg ikke for å si.» Han strøk seg oppunder håret. «Så redd har visst aldri en mann vært som jeg var i kveld. Da jeg hørte hun hadde gått innover skogen –»
Audfinna fortalte hvordan Kristin var kommet hit. Erlend tok konens hånd:
«Dette skal jeg aldri glemme hverken deg eller bonden din,» sa han.
Så gikk han dit bort hvor husfruen satt, stilte seg ved siden av henne og la en hånd om hennes nakke. Han mælte ikke et ord til henne, men han ble stående slik så lenge de var i stuen.
Nu kom de inn, svenner fra Husaby og menn fra de nærmeste gårdene. Alle så de ut som de kunne trenge en hjertestyrkning, så Audfinna bød rundt øl før de gikk.
Mennene satte på ski utover jordene, men Erlend hadde gitt sine til en svenn; han gikk og holdt Kristin innunder kappen sin nedover bakken. Det var ganske mørkt nu og stjerneklart.
Da kom det fra skogen bak dem – en langtrukken tuten som vokste og vokste i natten. Det var ulv – der var flere. Erlend stanset skjelvende, slapp henne, og Kristin kjente han gjorde korsets tegn mens han knuget øksen i den andre hånden. «Hadde du nu – å nei –!» Han drog henne inn til seg så hardt at hun ynket seg ved det.
Skiløperne på jordet tverrsnudde, og strevet tilbake mot de to så fort de orket. De slengte skiene over skuldrene og sluttet seg tett omkring henne med spyd og økser. Ulvene fulgte helt frem til Husaby – så nær at en og annen gang så de skimt av dem i mørket.
Da de kom inn i hallen hjemme, var mange av mennene grå og hvite i ansiktene. «Dette var det styggeste –,» sa en, og han kom til å kaste opp ned i åren med det samme. De oppskremte terner brakte husfruen i seng. Spise kunne hun ikke. Men nu da den syke, forferdelige angst var overstått, syntes hun allikevel på sett og vis det var godt å se alle hadde vært så redde for henne.
Da de var blitt alene i hallen, kom Erlend bort og satte seg på sengekanten:
«Hvorfor gjorde du dette?» hvisket han. Og da hun ikke svarte, sa han enda saktere:
«Sørger du slik for du er kommet i gården min –»
Det varte litt før hun skjønte hva han mente:
«Jesus, Maria! Kan du tenke noe slikt!»
«Hva mente du den gangen du sa – da vi hadde vært på Medalby, da jeg ville ri fra deg – at jeg kunne fått vente lenge før du kom efter meg til Husaby,» spurte han som før.
«Å, jeg talte i vrede,» sa Kristin sakte og unnselig. Og nu fortalte hun ham hva hun hadde gått efter disse dagene. Erlend satt meget stille og hørte på henne.
«Jeg undres på når den dagen kommer da du skal synes det er her på Husaby hos meg du er hjemme,» sa han og bøyde seg inn over henne i mørket.
«Å, det er visst ikke stort mere enn en uke til det nu,» hvisket Kristin og lo usikkert. Da han la sitt ansikt ned mot hennes, kastet hun armene om hans hals og kysset heftig igjen.
«Det er første gang du har budt til å halsfange meg siden jeg slo deg,» sa Erlend lavt. «Langsint er du, Kristin min –»
Det rant henne i hugen at dette var første gang siden den kvelden han hadde skjønt at hun var med barn, at hun hadde våget seg til å kjæle for ham uten han bad henne om det.
Men efter denne dag var Erlend så snill mot henne at Kristin angret hver stund hun hadde vært vred på ham.
IV
GREGORSMESSE KOM OG GIKK. Kristin hadde sikkert trodd at det var den ytterste frist for henne. Men nu var det straks marimesse i fasten, og hun gikk oppe enda.
Erlend måtte inn til Nidaros til midfastetinget; han mente at han skulle sikkert være hjemme igjen mandag kveld, men enda onsdag morgen var han ikke kommet. Kristin satt i hallen og visste ikke hva hun skulle ta seg til – det var som hun ikke orket å begynne på noe.
Sollys flommet ned gjennom ljoren – hun følte at ute måtte det være rent vårlig i dag. Så reiste hun seg og kastet en kåpe om seg.
En av ternene hadde nevnt at om en kone ble gående for lenge, så skulle det være et godt råd at hun lot brudehesten sin ete korn av sitt fang. Kristin stod litt i stuedøren – i det blendende solskinn lå tunet ganske brunt med glitrende vannbekker som vasket blanke hålkestriper i hestelorten og rusket. Himmelen spente silkeblå og blank over de gamle hus – de to skipshodene som stod på østburets brander, lyste mot luften med en rest av gammel forgylning i dag. Vann silte og rant fra takene, og røken hvirvlet og danset for små lunkne vindblaff.
Hun gikk til stallen og inn, fylte kjolefanget sitt med havre fra kornkisten. Stallukten og lyden av hestene som rørte seg inne i mørket, gjorde henne godt. Men der var folk i stallen. Så unnså hun seg for å gjøre det hun var kommet for.
Hun gikk ut og kastet kornet til hønsene som trippet og solte seg i tunet. Tankespredt så hun på Tore, hestedrengen, som striglet og pusset den grå jelken – den røtet svært. Innimellom lukket hun øynene og vendte sitt falmede, stuebleke åsyn opp mot solskinnet.
Slik stod hun da tre menn red inn på tunet. Den forreste var en ung prest som hun ikke kjente. Straks han ble vár henne, sprang han fra sadelen og gikk like bort til henne med fremstrakt hånd.
«I hadde visst ikke aktet meg denne æren at I, husfrue, stod ute og tok imot meg,» sa han smilende. «Men jeg får takke for den allikevel. For I er nu visst min brorkone, Kristin Lavransdatter?»
«Da er I nok mester Gunnulf, mågen min –,» svarte hun blussende rød. «Vel møtt, herre! Og velkommen hjem til Husaby!»
«Takk for god hilsen,» sa presten; han bøyde seg og kysset hennes kinn, slik hun visste at det var skikk i utlandene når frender møttes. «I være vel funnen, Erlends hustru!»
Ulv Haldorssøn kom ut og bad en svenn ta de fremmede hester. Gunnulf hilste hjertelig på Ulv:
«Er du her, frende – jeg hadde ventet å spørre at du var nu gift og bofast mann.»
«Nei, jeg gifter meg ikke før jeg får valget mellom konen og galgen,» sa Ulv og lo, og presten lo også. «Jeg har lovet fanden å leve ugift like så fast som du har lovet det til Gud.»
«Ja, da skulle du være berget hvilken vei du vender deg, Ulv,» svarte mester Gunnulf leende. «Siden du gjør vel den dagen du bryter det løfte du har gitt hin mannen. Men så er også sagt at en mann skal holde sitt ord, om det er til Puken selv. – Er ikke Erlend hjemme,» spurte han forundret. Han bød Kristin hånden da de vendte seg for å gå til stuehuset.
For å dølge sin unnselighet gikk Kristin mellom tjenestekonene og så til borddekningen. Hun bød Erlends lærde bror å sitte i høysetet, men da hun ikke ville sitte der med ham, flyttet han ned i benken til henne.
Nu da han satt ved hennes side, så hun at mester Gunnulf måtte være minst et halvt hode lavere enn Erlend – men han ruvet meget mere. Han var sterkere og tettere av legemsbygning og lemmer, og hans brede herder var aldeles rette. Erlend hang litt med skuldrene. Han var mørkt kledd, meget sømmelig for en prest, men den fotside kjortel, som gikk opp i halsen nesten like til linskjortens linning, var lukket med emaljerte knapper, og ved det vevde belte hang hans spisestell i sølvslire.
Hun skottet opp i prestens åsyn. Han hadde et rundt, sterkt hode og magert, rundt åsyn, med bred, lav panne, litt store kinnben og fint rundet hake. Nesen var rett og ørene små og vakre, men hans munn var lang og smal, og overleppen lå ganske litt frem og skygget over underleppens lille drypp av rødt. Bare håret var likt Erlends – den tette krans om prestens rakede krone var sort med tørr sotglans og så like silkebløt ut som Erlends lugg. Ellers var han ikke ulik sitt søskenbarn, Munan Bårdssøn – nu kunne hun skjønne at det var sant Munan skulle ha vært vakker i ungdommen. Nei, Åshild, mosteren, var det han lignet – nu så hun at han hadde sånne øyne som fru Åshild – ravgule og lysende under smale og rette, sorte bryn.
Først var Kristin litt sky for denne mågen sin som var utlært i så mange vitenskaper ved de store skolene i Paris og i Valland. Men litt efter litt glemte hun sin forlegenhet. Det var så lett å snakke med Gunnulf. Det syntes ikke som han talte om seg selv – minst av alt som han ville prale med lærdommen sin. Men da hun hadde sanset seg litt, så hadde han berettet så meget at Kristin syntes hun hadde aldri før skjønt hvor stor en verden der var utenfor Norge. Hun glemte seg selv og alt sitt mens hun satt og så opp i prestens runde, knokkelsterke åsyn, med det kvikke og fine smil. Han hadde lagt det ene benet opp over det andre kneet under kjortelen og satt med de hvite, kraftige hender kneppet om ankelen.
Da han utpå eftermiddagen kom inn i stuen til henne, spurte han om de skulle leke tavl. Kristin måtte svare at hun trodde ikke det fantes noe tavlbrett i huset.
«Ikke det?» spurte presten forbauset. Han gikk bort til Ulv:
Vet du, Ulv, hvor Erlend har gjort av mors gulltavl? – De lekesakene som var her efter henne – han har nu vel ikke latt noen få dem?»
«De er i et skrin oppe på ridderloftet,» sa Ulv. «Han ville vel snarere ikke at noen skulle få dem – som var her på gården før i tiden,» mælte mannen sakte. «Vil du, Gunnulf, at jeg skal gå efter skrinet?»
«Ja, det kan nu vel ikke Erlend mislike,» sa presten.
Litt efter kom de to tilbake med et stort utskåret skrin. Nøkkelen stod i, og Gunnulf låste opp. Øverst lå en langeleik og et annet strengespill som Kristin aldri før hadde sett maken til. Gunnulf kalte det salterion – han lot fingrene løpe over strengene, men det var aldeles ustemt. Der var ruller av bånd, silkevindsler, utsydde hansker og silkeskaut, og tre bøker med spenner på. Til slutt fant presten brettspillet; det var rutet i hvite og forgylte tavl, og brikkene var av hvalben, hvite og gyldne.
Først nu kom Kristin til å tenke på – hun hadde ikke sett en eneste av slike ting som skulle tjene folk til tidkort, så lenge hun hadde vært her på Husaby.
Kristin måtte nu tilstå for mågen sin at hun var dum til brettspill, og heller ikke dugde hun meget til å leke på strengelek. Men bøkene var hun nyfiken efter å se i.
«Ja, du har vel lært å lese i bok, du, Kristin,» spurte presten, og nu kunne hun litt stolt svare at det hadde hun da nemmet alt mens hun var barn. Og i klostret hadde hun fått ros for hun var dyktig til å lese og skrive.
Presten stod smilende over henne mens hun bladde i bøkene. Den ene var en riddersaga om Tristan og Isolde, og den andre var om hellige menn – hun slo opp på Sankt Marteins saga. Den tredje boken var på latin, og særlig skjønt prentet med store, brogede kapittelstaver.
«Den har vår ættfar, biskop Nikulaus, eid,» sa Gunnulf.
Kristin leste halvhøyt:
Averte faciem tuam a peccatis meis* et omnes iniquitates meas dele.
Cor mundum crea in me, Deus* et spiritum rectum innova in visceribus meis.
Ne projicias me a facie tua [4] et spiritum sanctum tuum ne auferas a me.
«Skjønner du dette,» spurte Gunnulf, og Kristin nikket og sa at hun skjønte da litt. Hun kjente ordene så vidt vel at det rørte henne forunderlig de skulle nettopp komme henne for øye nu. Det rykket litt i hennes ansikt, og tårene ville frem. Da tok Gunnulf strengeleken i fanget og sa at han ville friste om han ikke kunne få den i stand.
Mens de satt slik, hørte de hester i tunet – straks efter fór Erlend inn i hallen, strålende glad – han hadde hørt hvem som var kommet. Brødrene stod med hendene på hinannens skuldre; Erlend spurte og biet ikke på svar. Gunnulf hadde vært i Nidaros i to dager, så det var et treff at de ikke hadde møttes der.
«Det er underlig òg,» mente Erlend. «Jeg hadde trodd at hele presteskapet ved Kristkirken skulle gått ut mot deg i prosesjon når du kom hjem – så vis og ovlærd som du nu må være –.»
«Kan du vite, du da, om de ikke gjorde det,» spurte broren leende. «Du kommer ikke for nær Kristkirken når du er i kaupangen, har jeg hørt.»
«Nei, gutt – jeg drar ikke nær min herre erkebiskopen når jeg kan slippe – han har svidd pelsen min en gang,» lo Erlend overmodig. «Hvordan liker du mågen, søte min – jeg ser du er alt blitt venner med Kristin, bror –. Hun synes lite om de andre frendene våre –.»
Først da de skulle sette seg til kveldsbordet, sanset Erlend at han hadde enda på seg skinnluen og kappen og sverdet ved beltet.
Det ble den lystigste kveld Kristin hadde hatt på Husaby. Erlend truet broren til å sette seg i høysetet med henne; selv skar han for maten til ham og skjenket i hans beger. Første gang han drakk Gunnulf til, lutet han ned på ett kne og ville kysse broren på hånden: «Hill og sæl, herre! Vi må lære oss, Kristin, til å vise erkebiskopen sømmelig heder – jo visst blir du vel erkebiskop en gang, du Gunnulf!»
Husfolket gikk sent fra hallen, men brødrene og Kristin ble sittende igjen over drikken. Erlend hadde satt seg opp på bordet med ansiktet vendt mot sin bror:
«Ja, dette tenkte jeg på i bryllupet mitt,» sa han og pekte på morens kiste, «at Kristin skulle ha den. Men jeg glemmer så lett, og du glemmer intet, du, bror, men ringen efter mor er vel kommet på en fager hånd, skulle jeg mene?» Han la Kristins hånd over sitt kne og dreiet på hennes festensring.
Gunnulf nikket. Han la salteriet i Erlends fang: «Syng nu, bror, du sang så vakkert og lekte så vel før i tiden –.»
«Det er nu mange år siden,» sa Erlend alvorligere. Så lot han fingrene løpe over strengene:
Olav kongen, Haralds sønn,
red ut i tykken skog,
fant et lite spor i ler,
– så er tidend stor.
Mælte han da, Finn Arnessøn,
han red fremst i flokken:
Fager mon være så liten fot,
uti skarlagens sokker –.
Erlend smilte mens han sang, og Kristin så litt sky opp på presten – om han skulle mislike visen om Sankt Olav og Alvhild. Men Gunnulf satt og smilte – dog, hun følte med ett visst at det var ikke av visen, men av Erlend –.
«Kristin skal slippe å synge; du er vel trang for brystet ditt nu, kjære min,» sa han og strøk over hennes kinn. «Men nu kan du –.» Han gav strengeleken til sin bror.
Det hørtes på prestens spill og sang at han hadde lært godt i skole:
Kongen red i fjellet nord –
Hørte han duen klage sårt:
«Høken tok min kjære bort!»
Efter red han så langt av lei,
Høken fløy utpå vilden hei.
Høken fløy til en hage,
Den blomstrer alle dage.
I den hagen er der en hall.
Inni er der hengt med purpur om pall.
Der ligger en ridder og rinner blod,
Han er drotten gjev og god.
Han ligger under skarlagen blå
Med Corpus domini skrevet oppå –.
«Hvor har du lært den visen?» spurte Erlend.
«Å. Noen gutter sang den utenfor det herberge der jeg bodde i Kanterborg,» sa Gunnulf. «Så fristet jeg å snu den om på norsk mål. Men den går ikke så godt –,» han satt og lekte med tonen på strengene.
«Nei, bror – det er langt over midnatt. Kristin kan visst trenge til å komme i sengen sin – er du trett, hustru min?»
Kristin så sky opp på mennene; hun var svært blek:
«Jeg vet ikke –. Jeg skal visst ikke legge meg i sengen her inne nu –»
«Er du syk?» spurte de begge og bøyde seg over henne.
«Jeg vet ikke,» sa hun som før. Hun tok seg bak over hoftene. «Det kjennes så rart i mjåryggen –»
Erlend sprang opp og gikk mot døren. Gunnulf fulgte efter: «Det er ille dere ikke har fått dem hit forinnen, de husfruene som skal hjelpe henne,» sa han. «Er det meget før hun ventet seg –?»
Erlend ble brennende rød:
«Kristin mente hun trengte ikke andre enn ternene sine –. De har hatt barn selv, noen av dem –,» han prøvde å le.
«Du er ikke vettug!» Gunnulf så på ham. «Det har hver kottkjerring, gridkoner og grannekoner hos seg når hun farer i barnsseng – skal husfruen din krype i krå og gjemme seg som en kjette kisler. Nei bror, så meget til mann får du være at du henter de ypperste husfruene i bygden til Kristin –»
Erlend bøyde sitt skamrøde ansikt:
«Det er sant sagt, bror. Jeg skal ri ned til Råsvold selv – så får jeg skikke menn til de andre gårdene. Bli hos Kristin, du da!»
«Skal du fare bort,» spurte hustruen redd da hun så Erlend tok ytterplaggene.
Han gikk bort og tok omkring henne.
«Jeg skal hente de gjeveste konene til deg, Kristin min. Gunnulf blir hos deg mens ternene gjør rede til deg i lillestuen,» sa han og kysset henne.
«Kan du ikke sende bud efter Audfinna Audunsdatter,» bad hun. «Men ikke før det blir morgen – jeg vil ikke hun skal vekkes av søvnen for min skyld – hun har meget å stå i, vet jeg –»
Gunnulf spurte broren hvem Audfinna var.
«Det synes meg ikke så sømmelig,» sa presten. «Konen til en av dine leilendinger –»
«Kristin skal få det som hun vil,» sa Erlend. Og mens presten fulgte ham ut og Erlend ventet på hesten sin, fortalte han hvordan Kristin var blitt kjent med bondekonen. Gunnulf bet seg i leppen og så tankefull ut.
Nu ble der støy og liv på gården, menn red bort og tjenestekvinnene kom løpende inn og spurte hvordan matmoren hadde det. Kristin sa, enda var det ikke farlig med henne, men de fikk gjøre allting rede i lillestuen. Hun skulle sende bud når hun ville følges dit inn.
Så var hun alene med presten. Hun strevet for å snakke jevnt og muntert med ham som før.
«Du er ikke redd, du,» sa han med et lite smil.
«Jo, jeg er redd!» Hun så opp i hans øyne – hennes egne var sorte og forskremte. «Vet du, måg – er de født her på Husaby, de andre barna til Erlend?»
«Nei,» svarte presten fort. «Gutten er født ved Hunehals, og møen inne i Strind – på en gård han eide der en gang. – Er det sånn,» spurte han litt efter, «at det har plaget deg å minnes denne andre konen har gått her hos Erlend før?»
«Ja,» svarte Kristin.
«Du kan vanskelig dømme om Erlends ferd i denne handelen med Eline,» sa presten alvorlig. «Det var ikke lett for Erlend å råde seg – aldri var det lett for Erlend å vite hva som rett var. For helt siden vi var små barn, så var det slik at hva så Erlend gjorde, så syntes mor det var gildt og far at det var galt. Ja, han har vel talt så meget til deg om vår mor at du vet om alt dette –»
«Det er alt at jeg kan minnes han har nevnt henne to–tre ganger,» sa Kristin. «Men jeg har nok skjønt at han hadde henne kjær –»
Gunnulf sa sakte:
«Det har visst aldri vært en slik kjærlighet mellom en mor og sønnen hennes. Mor var meget yngre enn far min. Så hendte dette med moster Åshild – vår farbror Bård døde, og det ble sagt – ja, du vet vel det? Far trodde det verste og sa til mor –. Erlend kastet sin kniv efter far en gang, han var ikke store gutten – han fór i synet på far for mors skyld mere enn en gang mens han var i oppveksten –.
Da mor ble syk, skilte han seg fra Eline Ormsdatter. Mor syknet med sår og skorper på holdet, og far sa det var liktrå. Han sendte henne fra seg – ville true henne til å ta provent hos søstrene i spitalen. Da hentet Erlend mor og for med henne til Oslo – de var hos Åshild òg, hun er god legekone, og kongens franske lege sa også, spedalsk var hun ikke. Kong Håkon tok kjærlig mot Erlend da og bad ham prøve den hellige kong Erik Valdemarssøns grav – kongens morfar. Der hadde mange fått bot for hudsykdom.
Erlend for til Danmark med mor, men hun døde om bord i skipet hans, syd for Stad. Da Erlend kom hjem med henne – ja du får minnes at far var meget gammel, og Erlend hadde vært en ulydig sønn alle dager – da Erlend kom til Nidaros med mors lik – far satt i bygården vår da, og han ville ikke ta inn Erlend før han så om gutten hadde tatt sotten, sa han. Erlend tok sin hest og red og rastet ikke før han kom til den gården hvor Eline satt med sønnen hans. Siden holdt han fast ved henne, trass i alt, trass i det han selv var lei av henne, og slik gikk det til at han førte henne inn her på Husaby og satte henne over styret da han ble herre på gården. Hun hadde det taket på ham at hun sa, hvis han svek henne efter dette, da var han verd at han selv ble slått med liktrå –.
– Men nu er det nok på tide at kvinnene dine tar hånd om deg, Kristin –,» han så ned i det grå, unge ansikt, som var stivnet i redsel og kval. Men da han ville gå mot døren, skrek hun høyt efter ham:
«Nei, nei, gå ikke fra meg –!»
«Desto før er det over,» trøstet presten, «når du er så syk allerede –»
«Det er ikke det!» Hun grep hardt om hans arm. «Gunnulf –!»
Han syntes han hadde aldri sett en slik redsel i et menneskes åsyn.
«Kristin – du får da minnes dette er ikke verre for deg enn for andre koner –»
«Jo. Jo.» Hun klemte sitt ansikt ned mot prestens armer. «For nu vet jeg det at Eline og barna hennes skulle sitte her. Henne hadde han lovet tro og hjonelag før jeg ble hans frille –»
«Du vet det?» sa Gunnulf rolig. «Erlend visste ikke bedre selv da. Men du skjønner at det løftet kunne han ikke holde – aldri hadde erkebiskopen samtykket i at de to fikk gifte seg. Tenk da ikke slikt som at ikke ditt giftermål skulle gjelde –. Du er Erlends rette hustru –»
«Å, jeg hadde spilt all rett til å trede på jorden lenge før jeg ble det –. Og enda var det verre enn jeg visste –. Å, gid jeg får dø og dette barnet aldri blir født – ikke tør jeg se hva det er jeg har fart med –»
«Gud forlate deg, Kristin – du vet ikke hva du sier! Vil du ønske at barnet ditt skal dø ufødt og udøpt –»
«Ja, det som er båret under hjertet mitt, det må vel djevelen eie allikevel! Det kan ikke berges –. Å, hadde jeg drukket den drikken Eline bød meg – det kunne kanskje blitt soning for alt det vi hadde syndet, Erlend og jeg –. Da var aldri dette barnet blitt avlet –. Å, jeg har tenkt det hele tiden, Gunnulf – når jeg fikk se hva jeg hadde fostret hos meg, da skulle jeg lære å skjønne det hadde vært bedre for meg å drikke spedalskhetsdrikken som hun bød meg, enn drive henne i døden som Erlend hadde bundet seg til først –»
«Kristin,» sa presten. «Du snakker over deg. Ikke var det du som drev den arme konen i døden. Erlend kunne ikke holdt det ordet han hadde gitt henne da han var ung og lite kjente til lov og rett. Aldri kunne han ha levd med henne uten synd. Og hun selv hadde latt seg lokke av en annen, og Erlend ville gifte henne med ham da han spurte det. Ikke voldte dere at hun tok sitt eget liv –»
«Vil du vite hvordan det bar til at hun tok sitt liv?» Kristin var nu så fortvilet at hun snakket ganske rolig. «Vi var sammen på Haugen, Erlend og jeg, da kom hun dit. Hun hadde et horn med seg, hun ville jeg skulle drikke med henne – hun hadde vel aktet det til Erlend, skjønner jeg nu, men da hun fant meg der med ham, så ville hun at jeg –. Jeg skjønte det var svik – jeg så at hun tok intet i munn selv da hun satte leppene til hornet. Men jeg ville drikke – jeg var likesæl enten jeg levde eller døde da jeg fikk vite han hadde hatt henne her på Husaby hos seg hele tiden. Da kom Erlend inn – han truet henne med kniven, du skal drikke først –. Hun bad og bad, og så ville han la henne slippe. Da fikk djevelen vold over meg, jeg tok hornet – en av oss to frillene dine, sa jeg – jeg egget Erlend til det – du kan ikke holde oss begge, sa jeg. Så var det hun drepte seg med Erlends kniv – men Bjørn og Åshild fant på råd til å skjule hvordan det hadde båret til –»
«Så moster Åshild var i dette rådet, hun,» sa Gunnulf hårdt. «Jeg skjønner – hun hadde spilt deg i Erlends hender –»
«Nei,» sa Kristin voldsomt. «Fru Åshild bad oss – hun bad Erlend, og hun bad meg, slik at jeg skjønner ikke jeg torde stå imot – at vi skulle fare frem så hederlig som det enda var råd til – falle min far til fote og be ham tilgi oss at vi hadde misgjort. Men jeg torde ikke. Jeg skyldte på det jeg var redd far skulle drepe Erlend – å, jeg visste godt far ville ikke gjort den mann noe som gav seg selv og sin sak i hans hender. Jeg skyldte på det at jeg var redd han skulle få slik sorg at han kunne aldri holde opp sitt hode mere. Å, jeg har da vist det siden, jeg var ikke så redd for å gjøre min far sorg –. Du kan ikke vite, Gunnulf, hvor god en mann min far er – ingen kan vite som ikke kjenner min far, hvor snill han har vært mot meg alle dager. Alltid har far holdt slik av meg. Jeg ville ikke han skulle få vite jeg hadde fart så skamløst ad mens han trodde jeg satt hos søstrene i Oslo og lærte alt som rett og godt var – ja, jeg bar ungsøsterklærne mens jeg lå med Erlend i fjøs og loft nede i byen –»
Hun så opp på Gunnulf. Hans åsyn var hvitt og hårdt som sten.
«Skjønner du nu at jeg er redd. Hun som tok ham inn til seg da han kom nedsmittet av liktrå –»
«Ville du ikke gjort det?» spurte presten stilt.
«Jo. Jo. Jo.» En skygge av fordums ville og søte smil fløy over konens herjede ansikt.
«Ellers så var ikke Erlend smittet,» sa Gunnulf. «Ingen uten far har trodd noen stund at mor døde av liktrå.»
«Men jeg må vel være som en spedalsk i Guds øyne, jeg,» sa Kristin. Hun la sitt ansikt ned på prestens arm, som hun holdt omklamret. «Slik som jeg er, nedsmittet av synder –»
«Søster min,» sa presten sakte og la sin hånd over hennes hodelin. «Så syndig er du nu vel ikke, du unge barn, at du har glemt, så visst som Gud kan rense et menneske i kjødet fra liktrå, så kan han rense din sjel fra synden –»
«Å, jeg vet ikke,» hulket hun, gjemt inn til hans arm. «Jeg vet ikke – jeg angrer ikke heller, Gunnulf. Redd er jeg, men enda –. Redd var jeg da jeg stod for kirkedøren med Erlend og presten viet oss sammen – redd var jeg da jeg gikk inn til brudemessen med ham – med gullkrone på utslagent hår, for jeg torde ikke tale om skammen til min far, med alle mine synder usonet – jeg, jeg torde ikke skrifte sant for min sogneprest. Men mens jeg gikk her i vinter og så jeg ble styggere for hver dag som led – så var jeg enda reddere for Erlend var ikke slik mot meg som før – jeg tenkte på den tiden da han kom til meg i buret mitt på Skog om kveldene –»
«Kristin –,» presten prøvde å løfte hennes ansikt opp, «– ikke tør du tenke på dette nu –! Tenk på at Gud ser nu din sorg og din anger. Vend deg til den milde mø, Maria, som ynkes over hver en sorgfull –»
«Skjønner du ikke – jeg drev et annet menneske til å tyne sitt eget liv –»
«Kristin,» sa presten strengt. «Tør du hovmode deg slik at du tror du evner å synde så stort, så Guds miskunn er ikke større –.»
Han strøk og strøk over hennes skaut.
«Minnes du ikke, søster min, da djevelen ville friste Sankt Martein. Da spurte fienden om Sankt Martein visst torde tro på dette, når han lovet alle de syndere som han skriftet, Guds miskunn. Da svarte biskopen: Også deg tør jeg love Guds tilgivelse samme stund du ber om den – ville du bare slippe ditt hovmod og tro at hans kjærlighet er større enn ditt hat –»
Gunnulf ble ved å klappe den gråtende kvinnes hode. Imens tenkte han – var det slik Erlend hadde handlet mot sin unge brud –. Han ble hvit og hård om munnen ved det.
Audfinna Audunsdatter var den første konen som kom. Hun fant barnkonen nede i lillestuen; Gunnulf satt hos henne, og et par terner syslet i rommet.
Audfinna hilste ærbødig på presten, men Kristin stod opp og gikk mot henne med utstrakt hånd:
«Du får ha takk, Audfinna, for du kom – jeg vet det er ikke lett for dem å være deg foruten hjemme hos deg –»
Gunnulf hadde sett forskende på konen. Nu reiste også han seg:
«Vakkert er det at du kom så fort; det trengs at min brorkone har en hos seg som hun kan trøste seg til – hun er fremmed her i bygden, ung og uerfaren –»
«Jesus, hun er så hvit som skautet sitt,» hvisket Audfinna. «Mener I, herre, at jeg tør gi henne en liten dvaledrikk – hun trenger visst å få hvile før det tar henne hårdere.»
Hun syslet stilt og travelt, kjente på leiet som tjenestekvinnene hadde gjort i stand på gulvet, og bad dem bringe flere puter og mere halm. Så stilte hun små stengryter med urter til varmen. Derefter gav hun seg i lag med å løse opp alle bånd og knuter i Kristins drakt, og sist drog hun nålene ut av den sykes hår.
«Aldri har jeg sett så fagert!» sa hun da hele flommen av gullbrunt silkefaks rullet ned omkring det hvite ansikt. Hun måtte le: «Det kan nu ikke ha mistet meget hverken av makt eller glans om du har gått med det bart litt lenger enn rett var –»
Hun fikk lagt Kristin godt til rette mellom putene på gulvet og teppet henne til:
«Drikk nu dette, så kjenner du ikke takene så meget – se til at du kan få sovet litt imellom.»
Gunnulf skulle gå nu. Han var borte og bøyde seg over Kristin.
«Du vil be for meg, Gunnulf,» spurte hun tiggende.
«Jeg skal be for deg like til jeg har sett deg med barnet ditt på armen – og siden òg,» sa han og la hennes hånd inn under åkleet igjen.
Kristin lå og døste. Hun følte seg nesten vel. Smertetakene over hennes lender kom og gikk og kom igjen – men det var så ulikt alt hun hadde kjent, så hver gang det var over, så undret hun seg nesten på om hun ikke bare hadde bilt seg inn dette. Efter de tidlige morgentimers kval og gru kjente hun det som hun allerede var lykkelig berget over den verste angst og pine. Audfinna gikk så stille og hengte opp barnetøy, tepper og skinn til varming ved åren – rørte litt i grytene sine så det luktet krydret ut i rommet. Til slutt halvsov Kristin mellom hver ri og syntes hun var hjemme i brygghuset på Jørundgård og skulle hjelpe sin mor med å farve en stor vev – det var vel dampen av askebarken og neslene.
Så kom nærkonene, en efter en – husfruer fra gårdene i bygdene og i Birgsi. Audfinna drog seg tilbake mellom tjenestekvinnene. Og frem imot kvelden syntes Kristin det ble svært vondt. Fruene sa hun skulle gå på gulvet så lenge hun orket det. Hun pintes ved dette – det var nu aldeles fullt av kvinner i stuen, og hun måtte gå der som en merr som skal selges. Innimellom måtte hun la de fremmede fruene klemme og kjenne med hendene rundt på seg, og så snakket de sammen. Til slutt sa fru Gunna fra Råsvold, som skulle stå for styret her inne, at nu kunne hun få legge seg på gulvet. Hun delte kvinnene, noen til å sove og noen til å våke: «Ja dette vil ikke gå fort – men skrik du, Kristin, når du synes det blir vondt, og bry deg ikke om dem som sover. Vi er her da alle for å hjelpe deg, arme barnet,» sa hun mildt og godt, og klappet den unge på kinnet.
Men Kristin lå og tygget sine lepper sund og krystet teppeflikene i sine svette hender. Her var kvelende hett – men de sa det skulle så være. Efter hver ri silte svetten av henne.
Innimellom lå hun og tenkte på maten til alle disse konene. Hun ville så gjerne at de skulle synes hun hadde god skikk i huset sitt. Hun hadde budt Torbjørg, kokken, å ha skyr opp i kokevannet til den ferske fisken. Bare ikke Gunnulf ville regne det for fastebrudd. Sira Eirik hadde sagt det var det ikke, for skyr er ikke melkemat, og fiskesodden blir jo også slått ut. Den tørre fisken som Erlend hadde skaffet til huset i høst, måtte de ikke få smake av – skjemt og full av midd som den var.
Sæle min frue, Maria – blir det lenge til du vil hjelpe meg, tro – å, nu er det så vondt, så vondt, så vondt –.
Hun fikk friste å holde ut litt til før hun gav seg over og skrek –.
Audfinna satt borte ved åren og passet vanngrytene. Kristin ønsket så at hun torde be henne komme bort og holde henne i hånden. Hun visste ikke hva hun ikke skulle ville gi for å holde i en kjent og vennlig hånd nu. Men hun unnså seg for å be om det –.
Utover den neste formiddag lå der en slags forfjamset stillhet over Husaby. Det var dagen før marimesse, og gårdsarbeidet skulle være unnagjort til nons leite, men mennene var tankespredte og alvorlige, og de oppskremte terner slumset med stellet. Folkene var blitt glad i sin unge husfrue – og det gikk nok ikke så godt med henne, spurtes der.
Erlend stod ute i tunet og snakket med smeden sin. Han prøvde å holde tankene ved det som mannen talte om. Da kom fru Gunna raskt bort til ham.
«Det får ingen fremgang med konen din, Erlend – vi har nu prøvd alle råd. Du får komme ned – kanskje det kan hjelpe hvis hun blir satt på fanget ditt. Gå inn og bytt på deg en kort trøye – men vær snar; hun er hardt holdt, arme unge viv!»
Erlend var blitt blødende rød. Han husket at han hadde hørt – hvis en kvinne ikke kunne bli forløst med et barn som hun hadde unnfått i lønn, så skulle det kunne hjelpe at hun ble satt på mannens kne.
Kristin lå på gulvet under noen tepper; to kvinner satt hos henne. I det samme Erlend kom inn, så han at hun krympet seg sammen, boret hodet ned i den ene kones fang og virret med det hit og dit – men hun gav ikke et ynk fra seg.
Da rien var over, så hun opp med ville, forskremte øyne; de sprukne, brune lepper gispet. Hvert spor av ungdom og ynde var veket fra det opphovnede, rødflammede ansikt – selv håret var floket sammen med halmrusk og ull fra skinnene til en skitten fell. Hun så på Erlend som hun ikke kjente ham med det samme. Men da hun skjønte hvorfor konene hadde budsendt ham, rystet hun heftig på hodet:
«Det er ikke skikk der jeg kommer fra – at menn er hos når en kvinne får barn –»
«Det hender de bruker det her nordenfjells,» sa Erlend sakte. «Kan det korte pinen litt for deg, Kristin min, så får du da –»
«Å!» Da han la seg på kne hos henne, slo hun armene om hans liv og knuget seg inntil ham. Sammenkrøket og rystende kjempet hun seg gjennom rien uten å kny.
«Får jeg tale to ord med min husbond alene,» sa hun forpustet og fort da det var over. Kvinnene drog seg unna.
«Var det da hun var i barnsnød, at du lovet henne det hun sa – at du skulle ekte henne når hun ble enke – den natten Orm ble født,» hvisket Kristin.
Erlend snappet efter pusten som han hadde fått et slag i hjertegruben. Så rystet han heftig på hodet:
«– Jeg var på borgen den natten – det var min sveit som hadde vakten. Det var da jeg kom hjem i herberget vårt om morgenen og de la gutten i armene mine –
– Har du ligget her og tenkt på dette, Kristin –»
«Ja –.» Igjen klamret hun seg til ham mens smertebølgen slo over henne. Erlend tørket vekk svetten, som silte over hennes ansikt.
«Nu du vet dette,» spurte han da hun igjen lå stille hen. «Vil du ikke jeg skal bli hos deg som fru Gunna sier –»
Men Kristin rystet på hodet. Og til slutt måtte konene la Erlend gå ut.
Men dermed var det som hennes kraft til å holde ut var brutt. Hun skrek ut i vill angst for rien som hun kjente komme, og tigget jamrende om hjelp. Dog når konene talte om å hente mannen inn igjen, skrek hun nei – hun ville heller pines til døde –.
Gunnulf og klerken som var med ham, gikk til kirken for å synge aftensang. Hvert menneske på gården som ikke var hos barnkonen, fulgte med. Men Erlend listet seg ut av kirken før det var forbi, og gikk syd mot husene.
Vest ute over åsene på hin siden av dalen var himmelen gulrød – vårkvelden tok til å skumre klar og lys og mild. En og annen stjerne brøt frem, hvit i den lyse luft. Der drev et lite tåkeflak over løvskogen nede ved sjøen – og der var bare flekker hvor jordene lå solvendt, i luften var duft av muld og brånende sne.
Lillestuen lå vestligst i tunet, ut mot dalsenkningen.
Erlend gikk bortover og stod litt bak veggen. Tømmerstokkene var lune av solen enda da han lente seg inntil. Å, hun skrek –. Han hadde hørt en kvige vånde seg i bjørnevold en gang – det var oppe på seteren deres, mens han var halvvoksen gutt. Arnbjørn, gjeteren, og han selv løp sydover skogen. Han husket det lodne som stod opp og ble bjørn med rødt, hett svelg. Arnbjørns spyd brøt tvers av under bjørnerammene – da trev mannen hans, for han stod fjetret av gru. Kvigen lå og levde, men jur og lår var ett av –
Kristin min, å Kristin min – Herre, for din sæle mors skyld, miskunne deg –. Han rømte tilbake til kirken.
Ternene kom inn i hallen med kveldsmat – de satte ikke opp bordet, men stilte fra seg fremme ved åren. Mennene tok brød og fisk bort til seg i benkene, satt på sine plasser og taug stille, åt litt, men ingen syntes å ha mathug. Der kom ingen og bar ut efter måltidet, og ingen av karene reiste seg for å gå til ro. De ble sittende, så inn i åreilden og snakket ikke sammen.
Erlend hadde gjemt seg i kroken borte ved sengen – orket ikke at noen skulle se hans ansikt.
Mester Gunnulf hadde tent en liten kolelampe og stilte den på høysetets armlene. Han satte seg nedenfor i benken med en bok i hendene – uten lyd og uten stans rørte hans lepper seg ganske litt.
En gang reiste Ulv Haldorssøn seg, gikk frem til åren og tok en leiv mykt brød, lette litt mellom vedtrærne og fant et. Så flyttet han ned i kroken nær inngangsdøren, der gamlingen Ån satt. De to tuklet med brødet gjemt bak Ulvs kappe; Ån smidde og skar i vedtreet. Mennene skottet dit ned av og til. Om en stund stod de opp, Ulv og Ån, og gikk ut av hallen.
Gunnulf så efter de to, men sa intet. Han tok på sine bønner igjen.
En gang stupte en ung gutt ned fra benken – ut på gulvet i søvne. Han reiste seg – så forvillet om seg. Så sukket han litt og satte seg igjen.
Ulv Haldorssøn og Ån kom stille inn og gikk til de plassene der de hadde sittet før. Mennene så bort på dem, men ingen sa noe.
Med ett sprang Erlend opp. Han gikk over gulvet bort til husfolkene sine. Han var grå i ansiktet som leire, og huløyet.
«Vet ingen av dere noe råd,» sa han. «Du, Ån!» hvisket han.
«Det hjalp ikke,» svarte Ulv like sakte tilbake.
«Det er vel slik laget at hun skal ikke eie dette barnet,» sa Ån og tørket seg under nesen. «Da nytter hverken blot eller runer. Det var synd på deg, Erlend, at du skulle så snart miste denne snille konen –»
«Å, snakk da ikke som hun skulle være død alt,» bad Erlend, brutt og fortvilet. Han gikk tilbake til kroken sin og kastet seg med hodet inn til sengelukkets fotende.
En gang gikk en mann ut og kom inn igjen:
«Månen er oppe,» sa han. «Det er snart morgen –»
Litt efter trådte fru Gunna inn i hallen. Hun ség ned på stavkarsbenken ved døren – det grå håret hennes bustet utover, hodeplagget var glidd bak på ryggen.
Mennene reiste seg – drog langsomt bortover mot henne.
«En av dere får komme ned og holde henne,» sa hun gråtende. «Vi orker ikke lenger –. Du får gå til henne, Gunnulf – det er ikke godt å vite hva for ende det skal få –.»
Gunnulf stod opp og stakk bønneboken inn i beltelommen.
«Du får komme, du òg, Erlend –,» sa fruen.
Det rå og brustne vræl møtte ham i døren – Erlend stanset og skalv. Han så et skimt av Kristins forvridde, ukjennelige ansikt innimellom noen gråtende koner – hun stod på knærne, og de støttet henne.
Nede ved døren lå noen tjenestekvinner fremstupt mot benkene; de bad høyt og uavlatelig. Han kastet seg ned hos dem og gjemte sitt hode i armene. Hun skrek og skrek, og hver gang var det som han isnet av vantro redsel. Det kunne da ikke være slik –.
Han våget seg til å se dit bort en gang. Nu satt Gunnulf på en krakk foran henne og holdt henne under armene. Fru Gunna knelte ved hennes side og hadde armene om Kristins liv, men Kristin kjempet imot i dødsangst og ville ha den andre vekk.
«Å nei, å nei, slipp meg – jeg orker ikke – Gud, Gud, hjelp meg –»
«Gud vil snart hjelpe deg nu, Kristin,» sa presten hver gang. En kone holdt et vannfat, og efter hver ri tok han et vått klede og tørket over den sykes ansikt – oppunder hårroten, inn mellom leppene, som slim rant utover.
Så stupte hun hodet ned i Gunnulfs armer og sov et øyeblunk – men pinslene slet henne opp av blunden igjen med det samme. Og presten ble ved å si:
«Nu, Kristin, blir du straks hjulpet –»
Ingen sanset lenger hva tid på natten det monne være. Daggryet grinte grått ned gjennom ljoren alt.
Så, efter et langt, avsindig redselshyl ble der aldeles stille. Erlend hørte at kvinnene fikk travelt – han ville til å se opp; da hørte han noen gråte overlydt, og han krøp sammen igjen – torde ikke få vite.
Da skrek Kristin igjen – et høyt og vilt jammerrop, som ikke lignet de gale, umenneskelige dyrevrælene før. Erlend fór opp.
Gunnulf stod bøyd og holdt om henne som knelte enda. Hun stirret i dødsens gru på noe som fru Gunna holdt i et saueskinn. Den rå og mørkerøde masse lignet ikke annet enn innmat av et slakt.
Presten tok henne fast inn til seg:
«Kristin min – du har født så fin og frid en sønn som noen mor har skyldt å takke Gud for – og han ånder!» sa Gunnulf heftig til de gråtende koner. «Han ånder – Gud vil ikke være så grum og ikke høre oss –»
Enda mens presten talte, hendte det. Gjennom morens trette, forvirrede hode tumlet halvhusket synet av en knopp hun hadde sett i klosterhaven – noe som det brøt røde, skrynklede silkefliker ut av – de brettet seg ut til blomst.
Den uformelige fosterklump rørte seg – det låt i den – den strakte seg ut og ble til et ganske lite, vinrødt barn i menneskelig lignelse – det hadde armer og ben og hender og føtter med fullkomne fingre og tær på – det kavet og hveste litt –.
«Så liten, så liten, så liten han er –,» hun ropte med en tynn, brusten stemme og brøt sammen av lattergråt. Kvinnene omkring satte i latter og tørket sine tårer, og Gunnulf la henne over i deres armer.
«Rull ham i et trau så han får skrike bedre,» sa presten og fulgte med de koner som bar den nyfødte gutt bort til åren.
Da Kristin våknet av den lange avmakt, lå hun i sengen. Noen hadde skilt henne med de utsvettede, forferdelige klær, og lunhet og grødning strømmet inn i hennes legeme så livsalig godt – de hadde lagt små poser med varm neslegrøt på henne og pakket hete tepper og skinn omkring.
En tysset på henne da hun ville tale. Det var aldeles stille i stuen. Og gjennom stillheten kom en stemme som hun ikke rett kunne dra kjensel på:
– «Nikulaus, i Faderens, Sønnens og hin hellige Ånds navn –»
Det rislet av vann.
Kristin løftet seg litt opp på albuen og så ut. Fremme ved åren stod en prest i hvite klær, og Ulv Haldorssøn løftet et rødt, sprellende, nakent barn opp av den store messingkjelen, gav det til gudmoren og tok mot den tente kjerte.
Hun hadde fått barnet – det var det som nu skrek slik at prestens ord nesten aldeles ble overdøvet. Men hun var så trett – hun var likesæl og ville sove –.
Da hørte hun Erlends stemme, han sa fort og oppskremt:
«Hodet hans – han har slikt underlig hode.»
«Han er opptrutnet,» sa en kvinne rolig. «Det er ikke noe rart – han har måttet stri hårdt, denne drengen, for livet sitt.»
Kristin ropte noe. Det var som hun våknet, helt til innerst i hjertet – det var hennes sønn, og han hadde stridd for livet, han som hun –.
Gunnulf vendte seg fort og leende – grep den lille, hvite reivetull i fru Gunnas fang og bar den bort til sengen. Han la gutten i morens arm. Syk av ømhet og lykke gned hun sitt ansikt mot det lille glimt av rødt, silkemykt ansikt inni linklærne.
Hun så opp på Erlend. Det var en gang før at hun hadde sett ham være sånn grå og herjet i ansiktet – hun kunne ikke minnes når, hun var så ør og rar i hodet – men hun visste at det var godt hun slapp å huske. Og det var godt å se ham stå slik med broren – presten holdt en hånd på hans skulder. Der falt en uendelig fred og trygghet over henne mens hun så opp på den høye mannen i alba og stola; det runde, magre ansikt under den sorte hårkrans var så sterkt, men han smilte vakkert og godt.
Erlend drev sin dolk dypt i veggstokken bak mor og barn.
«Det er nu unødvendig,» sa presten leende. «Gutten er jo døpt –»
Kristin kom til å huske noe som broder Edvin hadde sagt en gang. Et nyskirt barn var like hellig som de hellige engler i himmelen. Foreldrenes synd var tvettet av det, og selv hadde det enda intet syndet. Redd og varsomt kysset hun det lille ansikt.
Fru Gunna kom bort til dem. Hun var utslitt og trett, og sint på faren som ikke hadde hatt vett til å takke hjelpekonene med ett ord. Og presten hadde tatt barnet fra henne og båret det til moren – det skulle hun ha gjort, både for hun hadde forløst konen og siden fordi hun hadde vært gudmor til gutten.
«Du har ikke hilst sønnen din enda, Erlend, eller tatt ham på armene dine,» sa hun vred.
Erlend løftet lindebarnet ut av morens favn – la et øyeblikk sitt ansikt inn til det:
«Jeg kommer nu visst ikke til å like deg riktig, Nåkkve, før jeg har glemt at du pinte mor din så forferdelig,» sa han og la gutten ned igjen hos Kristin.
«Ja, gi ham skylden for det, du,» sa den gamle frue arg. Mester Gunnulf lo, og så lo fru Gunna selv med. Hun ville ta barnet og legge det i vuggen, men Kristin bad slik om å få ha ham hos seg litt til. Straks efter sov hun med sønnen inntil seg – sanset så vidt at Erlend rørte ved henne, vart, som han var redd for å gjøre henne vondt med det, og sov igjen.
Fotnoter
[4]
Vend ditt ansikt fra mine synder, og utslett alle mine misgjerninger.
Gud, skap i meg et rent hjerte, og forny en stadig ånd i meg.
Bortkast meg ikke fra ditt ansikt og ta ikke din Helligånd fra meg.
Salme 51
V
TIENDE DAG EFTER BARNETS fødsel sa mester Gunnulf til sin bror da de om morgenen var alene i hallen:
«Nu er det vel på tide, Erlend, at du sender et bud til dine hustrufrender, hvordan det står til med henne.»
«Jeg mener det haster ikke slik,» svarte Erlend. «De blir visst ikke så overlag glade på Jørundgård når de spør her alt er en sønn på gården.»
«Kan du tenke,» spurte Gunnulf, «at ikke Kristins mor skulle ha skjønt i høst hennes datter var ikke frisk. Da er hun vel redd nu –»
Erlend svarte ingen ting.
Men litt senere på dagen, da Gunnulf satt nede i lillestuen og talte med Kristin, kom Erlend inn. Han bar skinnlue på hodet, kort og tykk vadmels yttertrøye, langbrok og lodne støvler. Han bøyde seg ned over hustruen og klappet hennes kinn:
«Nu, Kristin min – vil du ha noen hilsen båret frem på Jørundgård, for nu farer jeg sør dit og melder om sønnen vår –»
Kristin ble skyllende rød – hun så både skremt og glad ut.
«Det er ikke mere enn din far kan kreve av meg,» sa Erlend alvorlig, «at jeg kommer selv med dette budet.»
Kristin lå litt.
«Si dem hjemme,» sa hun sakte, «at jeg har lengtet hver dag siden jeg for hjemmefra, efter å falle far og mor til fote og tigge om deres forlatelse.»
Litt efter gikk Erlend. Kristin tenkte ikke på å spørre hvordan han skulle reise. Men Gunnulf ble med broren ut i tunet. Utenfor stuedøren stod Erlends ski og en stav med spydsodd på.
«Du farer på ski?» sa Gunnulf. «Hvem skal være med deg?»
«Ingen,» svarte Erlend leende. «Det skulle du da vite best, Gunnulf, det er ikke lett for noen å holde følge med meg på ski.»
«Det tykkes meg uvørent,» mente presten. «Det er meget varg på Høilandsskogen i år, sier de –»
Erlend bare lo og begynte å binde på seg skiene. «Jeg tenker jeg skal være oppe ved Geitskarssetrene før det blir mørkt. Det er lenge lyst alt. Jeg kan være på Jørundgård tredje dags kvelden –»
«Det er ugrei vei fra Geitskar frem til ferdselsveien – stygge skoddehull der òg. Og du vet at på de setrene er det utrygt vintertiden.»
«Du kan jo fli meg ildstålet ditt,» sa den andre som før, «om jeg skulle bli nødt til å kaste mitt eget – over noen alvekone, hvis hun krever slik kurtoasi av meg som ikke sømmer seg for en gift mann. Hør, bror, nu gjør jeg som du sier, farer til Kristins far og byr ham kreve slike bøter av meg som han vil finne rimelig – så meget kan du vel la meg råde meg selv at jeg får velge hvordan jeg vil fare.»
Dermed måtte mester Gunnulf la seg nøye. Men han bød strengt huslyden å holde det skjult for Kristin at Erlend var gått alene av sted.
Himmelen spente lysegul syd over fjellenes blånende snefonner den kvelden Erlend suste ned forbi kirketomten så skaren skrek og hvinte. Høyt oppe stod halvmånen og lyste hvitt og dugget i aftendemringen.
På Jørundgård hvirvlet mørk røk fra ljorehullene opp mot den bleke, klare himmel. Øksehugg klang kaldt og taktfast ut i stillheten.
I gårdsledet satte hundeflokken skjellende mot kommemannen. Inne på tunet trippet en flokk raggete geiter, mørke i den klare skumring – de nippet av en haug med granris midt i gården. Tre vinterkledde småbarn løp mellom dem.
Hjemfreden på dette sted tok underlig sterkt i Erlend. Han stod tafatt og biet på Lavrans, som gikk den fremmede i møte – værfaren hadde stått nede ved vedskålen og snakket med en mann som kløvde skigardsskier. Han bråstanset da han kjente igjen mågen sin – støtte spydet som han bar i hånden, hardt ned i sneen.
«Kommer du?» spurte han lavt. «Alene –? Er det – er det noe –. Hvordan bærer det til at du kommer slik –,» sa han litt efter.
«Det bærer slik til.» Erlend tok seg sammen og så værfaren i øynene. «Jeg syntes jeg kunne ikke mindre gjøre enn fare selv og melde eder denne tidende –. Kristin fødte en sønn marimessedag om morgenen. – Ja, hun mår bra nu,» la han fort til.
Lavrans stod litt. Han satte tennene hardt i underleppen – haken hans bivret og skalv noe.
«Det var tidender!» sa han om en stund.
Liten Ramborg var kommet borttil og stod ved farens side. Hun så opp, glødende rød i ansiktet.
«Ti stille,» sa Lavrans barsk, enda møen hadde ikke mælt et ord, men bare rødmet. «Stå ikke her – gå vekk –»
Han sa ikke mere. Erlend stod og hang fremoverlutet med venstre hånd klemt om staven. Han så ned i sneen. Høyre hånd hadde han stukket inn i barmen. Lavrens pekte:.
«Har du skadet deg –?»
«Litt,» sa Erlend. «Jeg gikk utfor noen berghaller i går kveld i mørket.»
Lavrans tok om håndleddet og kjente varsomt: «Der er ikke ben brutt, tror jeg,» sa han. «Du kan selv si det til mor hennes –,» han gikk mot stuen da Ragnfrid kom ut i tunet. Hun så forundret efter sin husbond – så kjente hun Erlend og gikk fort frem mot ham.
Hun hørte på uten å si noe mens Erlend for andre gang måtte føre frem sitt bud. Men hun ble fuktig blank i øynene da Erlend sa til slutt:
«Jeg tenkte at du hadde kanskje skjønt noe før hun for herfra i høst – at du kunne være redd for henne nu –»
«Dette var vakkert av deg, Erlend,» sa hun usikkert. «At du kom i hug dette. Jeg har nok vært redd hver dag siden du tok henne bort fra oss –»
Lavrans kom tilbake:
«Her er reveister – jeg ser du har frosset kinnet ditt, måg. Du får bie litt i forstuen, så steller nok Ragnfrid med dette og tiner deg opp – hvordan er det med føttene dine – du får ta av støvlene så vi får se –»
Da folkene kom inn til kveldsmåltidet, sa Lavrans dem nyheten og bød at der skulle bæres inn bjor, så de kunne gjøre seg glade. Men det ble ingen riktig lystighet i ølgildet – husbonden selv satt der med en vannkopp. Han bad Erlend unnskylde, men det var et løfte han hadde gjort alt i guttedagene, å drikke vann i fasten. Så satt folkene nokså stille, og snakken gikk tregt over det gode øl. Barna søkte bort til Lavrans innimellom – han tok omkring dem når de stilte seg inntil kneet hans, men han svarte tankespredt på deres tiltale. Ramborg svarte kort og spisst når Erlend ville skjemte med henne – skulle vise at hun mislikte denne mågen sin. Hun var på åttende vinteren nu, kvikk og vakker, men hun lignet ikke søstrene sine.
Erlend spurte hvem de andre barna monne være. Lavrans svarte at gutten var Håvard Trondssøn, yngste barnet på Sundbu. Det ble så langsomt for ham der borte mellom de voksne søsken, så han hadde funnet på nu i julen at han ville være med sin farsøster hjem. Møen var Helga Rolvsdatter – frendene hadde måttet flytte barna fra Blakarsarv med seg da de drog hjem efter gravølet; det var synd for dem at de skulle se sin far slik som han var. Det var hygge for Ramborg at hun hadde fått disse fostersøsken. «Vi tar til å eldes nu, Ragnfrid og jeg,» sa Lavrans. «Og hun er mere kåt og leken hun her enn Kristin var.» Han strøk datteren over det krøllete håret.
Erlend satte seg bort til værmoren, og hun spurte ham ut om Kristins sengeferd. Mågen så at Lavrans hørte efter de to. Så stod han opp, gikk bort og tok på seg hatt og kappe. Han aktet seg over til prestegården, sa han – ville be Sira Eirik komme bort til dem og drikke.
Lavrans gikk den opptråkkede sti over jordene mot Romundgård. Månen holdt på å gå i berg nu – men der gnistret tusen stjerner over de hvite fjelle. – Han håpet at presten måtte være hjemme – nu orket han ikke lenger sitte alene med de andre.
Men da han kom inn mellom skigardene, nær tunet, så han en liten kjerte komme imot seg. Gamle Audun bar den – da han fornemmet at det var folk i veien, ringte han med den lille sølvbjellen. Lavrans Bjørgulfssøn kastet seg ned på kne i snefonnen ved veikanten.
Audun gikk forbi med kjerten og bjellen, som ringte spedt og blidt. Efter red Sira Eirik. Han løftet hostiegjemmet høyt i hendene da han kom forbi den knelende mann, så ikke til siden, men red stille forbi, mens Lavrans bøyde seg ned og rakte opp hendene til hilsen mot sin Frelser.
– Det var sønnen til Einar Hnufa som var med presten – så det led på slutten med gamlingen nu –! Å ja. Lavrans leste bønnene for døende før han reiste seg og gikk hjemover. Dette møtet med Gud i natten hadde allikevel styrket og trøstet ham meget. Da de hadde lagt seg, spurte han hustruen:
«Visste du noe om dette – at det stod slik til med Kristin?»
«Gjorde ikke du det?» sa Ragnfrid.
«Nei,» svarte mannen så kort at hun kunne skjønne det hadde vel vært i hans tanker av og til allikevel.
«Jeg var nok redd en stund her i sommer,» sa moren nølende. «Jeg så hun kunne ikke nyte maten. Men da det led utpå, så tenkte jeg jeg hadde vel tatt feil. Hun syntes så glad all den tiden vi stelte til bryllupet –»
«Ja, hun hadde da god grunn til det,» sa faren litt spotsk. «Men at hun ingenting sa til deg – du som er mor hennes –»
«Ja, du minnes vel det nu hun har misgjort,» svarte Ragnfrid bittert. «Du vet da Kristin har aldri brukt å ty seg til meg –»
Lavrans sa ikke mere. Litt efter bød han blidt hustruen sove vel og la seg stille til. Søvn kjente han at han ikke fikk på en stund.
Kristin – Kristin, vesle møen hans –.
– Aldri hadde han med ett ord snudd innpå det som Ragnfrid hadde tilstått for ham hin natten. Og ikke kunne hun med noen rimelighet mene at han hadde latt henne føle han tenkte på det. Han hadde ikke vært annerledes i sitt vesen mot henne – heller strevet for å vise henne enda mere vennskap og kjærlighet. Men det var ikke første gangen i vinter at han hadde merket denne bitterheten hos Ragnfrid eller sett henne lete efter en dulgt krenkelse i uskyldige ord fra ham. Han skjønte det ikke, og han visste ingen råd med det – så fikk det nu være.
Fader vår som er i himmelen –. Han bad for Kristin og barnet hennes. Så bad han for hustruen og seg selv. Til slutt bad han om kraft til å tåle Erlend Nikulaussøn med tålmodig sinn så lenge som han var nødt til å ha mågen gående her på gården sin.
Lavrans ville ikke tilstede at dattermannen for hjemover før det viste seg hvordan håndleddet hans artet seg. Og han ville ikke at Erlend skulle gå alene tilbake.
«Kristin ville bli glad om I fulgte med,» sa Erlend en dag.
Lavrans taug litt. Siden kom han med mange innvendinger. Ragnfrid ville visst ikke like å bli alene her på gården. Og fór han først så langt nord, så kom han vel vanskelig tilbake til våronnen. Men det endte dog med at han drog med Erlend. Han tok ingen svenn med – hjem ville han reise med skip til Raumsdal; han kunne få leid seg hester nedefter dalen – han hadde kjente overalt på den veien.
De snakket ikke stort sammen på skiferden, men de kom godt overens. Det leitet på for Lavrans å holde følge med den andre; han ville ikke være ved at mågen fór for fort for ham. Men Erlend merket det og lempet seg straks efter værfaren. Han gjorde seg stor umake for å tekkes sin hustrus far – og han hadde dette stillferdige, myke lag når han ønsket å vinne noens vennskap.
Den tredje kvelden tok de nattely i en stenbod. De hadde hatt styggvær og skodde, men Erlend syntes å finne frem like sikkert. Lavrans hadde merket seg dette at Erlend hadde et forunderlig sikkert kjennskap til alle tegn og merker i luft og på jord, dyrs vesen og vaner – og alltid visste han hvor han var. Og alt det som han selv, fjellvant som han var, hadde lært seg ved å se og gi akt og minnes, det syntes den andre å vite rent blindt. Erlend lo av det selv – men han bare kjente det på seg.
De fant stenboden i mørke, akkurat ved den tid som Erlend hadde sagt. Lavrans tenkte på at en slik natt hadde han gravd seg ned i sneen et bueskudd fra sitt eget hestelæger. Sneen var føket oppover boden så de måtte bryte seg inn gjennom røkhullet. Erlend teppet over åpningen med en hestehud som lå i boden, festet den med vedskier som han klemte inn mellom raftene. Han måket den innføkne sne unna med en ski og fikk gjort opp ild i gruen av den frosne ved som lå der. Tre – fire ryper drog han frem under benken – han hadde lagt dem igjen her da han for syd – han klabbet dem inn i leire fra gulvet, hvor det var tint omkring gruen, og kastet klumpene ned i ildmørjen.
Lavrans lå på jordpallen, hvor Erlend hadde stelt det til ham så godt han kunne med deres skrepper og kapper.
«Det er slik som krigskarene gjør med stjålne høns det, Erlend,» sa han og lo.
«Ja, jeg lærte ett og annet da jeg var i grevens tjeneste,» sa Erlend likeså.
Nu var han like kvikk og livlig som værfaren ellers oftest hadde sett ham stillferdig og litt dorsk. Han gav seg til å fortelle, der han satt på gulvet foran den andre, om de årene han hadde tjent grev Jacob i Halland. Han hadde vært sveitehøvding på borgen, og han hadde ligget ute med tre små skip og voktet kysten. Erlend var som et barn i øynene – han skrøt ikke, han lot bare munnen løpe. Lavrans lå og så ned på ham –.
Han hadde bedt Gud gi ham tålmodighet med denne dattermannen – nu var han nesten harm på seg selv fordi han likte Erlend bedre enn han ville. Han tenkte på at den natten da kirken deres brant, hadde han likt mågen. Det var ikke på den lange skrotten sin at Erlend manglet manndom. Det stinget vondt i farens hjerte – det var synd på Erlend, han kunne dugd til bedre ting enn lokke kvinner. Men det var ikke blitt til stort mere enn guttestreker, det andre. Hadde det vært slike tider at en høvding kunne tatt denne mann i hånd og brukt ham – men slik som verden var nu, da hver mann måtte lite på sitt eget omdømme i mange ting – og en mann i Erlends kår skulle råde selv for sitt eget og så mange menneskers velferd –. Og dette var Kristins husbond.
Erlend så opp på værfaren. Han ble alvorlig selv. Så sa han:
«Jeg vil be eder om ett, Lavrans – før vi kommer hjem til meg – at I skulle si meg det som I vel har på hjerte.»
Lavrans taug.
«I vet det,» sa Erlend, som før, «at jeg vil gjerne falle eder til fote på hvilken måte I monne ønske, og bøte slik som I synes kan være en høvelig refselse for meg –»
Lavrans så ned i den unges åsyn – så smilte han besynderlig:
«Det torde bli vanskelig det, Erlend – for meg å si og for deg å gjøre. – Du får nu gi en sømmelig gave til kirken på Sundbu og til de prestene som dere også gjorde til narrer,» sa han heftig. «Jeg vil ikke snakke mere om dette! – Ungdommen din kan du da ikke skylde på heller –. Hederligere hadde det vært, Erlend, om du hadde falt meg til fote før jeg gjorde bryllupet deres –»
«Ja,» sa Erlend. «Men jeg visste ikke da at sakene stod slik så det måtte komme for en dag at jeg hadde krenket eder.»
Lavrans satte seg overende:
«Visste du ikke da du ble gift, at Kristin –»
«Nei,» sa Erlend, og så motfallen ut. «Vi hadde vært gift i to måneder nesten før jeg skjønte det.»
Lavrans så noe forundret på ham, men han sa ingenting. Da tok Erlend på igjen, svakt og usikkert:
«Jeg er glad I ble med, værfar, Kristin har gått i vinter og vært så tung i sinnet – hun gadd neppe mæle ordet til meg. Mangen gang tyktes det meg som hun skulle vantrives både ved Husaby og ved meg.»
Lavrans svarte litt kaldt og avvisende:
«Det er vel slik med alle unge koner. Nu hun er frisk igjen, så blir dere vel like gode venner som dere var før,» sa han og smilte litt spotsk.
Men Erlend satt og stirret inn i glohaugen. Nu visste han det med ett så sikkert – men han hadde skjønt det helt fra den stunden da han først så det lille røde barneåsyn mot Kristins hvite skulder. Det ble aldri mere slik mellom dem som det hadde vært.
Da faren trådte inn i lillestuen til Kristin, satte hun seg opp i sengen og rakte ut efter ham. Hun slo armene om hans skuldre og gråt og gråt, til Lavrans ble aldeles redd.
Hun hadde vært oppe en tid, men så fikk hun vite at Erlend var gått alene til dalen, og da det drog ut med hans hjemkomst, engstet hun seg slik at det slo feber til. Så måtte hun til sengs igjen.
Det merkedes nok at hun var svak enda – gråte gjorde hun for likt og ulikt. – Den nye høgendespresten, Sira Eiliv Serkssøn, var kommet til gårds mens Erlend var borte. Han hadde tatt seg for å gå inn til husfruen av og til og lese for henne – men hun gråt over så rent urimelige ting at han visste snart ikke hva han torde la henne høre.
En dag da faren satt hos henne, ville Kristin svøpe barnet selv, så han riktig kunne se hvor vakker og velskapt gutten var. Han lå da naken mellom reiveklutene og sprellet på kvislet foran moren.
«Hva er det for et merke han har på brystet,» spurte Lavrans.
Like over hjertestedet hadde barnet noen små blodrøde flekker – det så ut som en blodig hånd hadde rørt gutten der. Kristin var selv blitt ille ved første gang hun så dette tegn. Men hun hadde prøvd å trøste seg, og hun sa også nu:
«Det er vel bare et ildmerke – jeg tok meg for barmen da jeg så at kirken brant.»
Det gav et sett i faren. Ja. Han visste jo ikke hvor lenge – eller hvor meget – hun hadde dulgt. Og han skjønte ikke at hun hadde orket – hans eget barn, for ham –.
«Jeg tror ikke at I liker sønnen min riktig,» spurte Kristin sin far mange ganger, og Lavrans smålo og sa, jo, han gjorde da det. Han hadde også lagt rikelige gaver både på vuggen og på barnkonens seng. Men Kristin syntes ikke at noen tykte nok om sønnen hennes – Erlend aller minst. «Se på ham, far,» bad hun, «så I, nu lo han – har I sett så vakkert barn som Nåkkve, far?»
Hun spurte opp og opp igjen om dette. En gang sa Lavrans som i tanker:
«Håvard, bror din – den andre sønnen vår – var et svært vakkert barn.»
Om en stund spurte Kristin, svak i mælet:
«Det var han som levde lengst av brødrene mine –?»
«Ja. Han ble to vintre gammel. – Nu må du ikke gråte igjen, Kristin min,» bad han stille.
Hverken Lavrans eller Gunnulf Nikulaussøn likte at gutten ble kalt Nåkkve; han var døpt Nikulaus. Erlend holdt på at det var det samme navnet, men Gunnulf sa nei; det var menn i sagaene som hadde hett Nåkkve i den hedenske tiden alt. Allikevel ville Erlend ikke bruke det navnet som hans far hadde båret. Og Kristin nevnte alltid gutten slik som Erlend først hadde hilst deres sønn.
Så var det efter Kristins mening bare én på Husaby foruten hun selv som fullelig skjønte hva Nåkkve var for et herlig og håpefullt barn. Det var den nye presten, Sira Eiliv –. Han var i det stykke nesten like så forstandig som moren.
Sira Eiliv var en lav, spedlemmet mann med en liten rund mage – dette gav ham et noe lattervekkende utseende. Han var svært uanselig – folk som hadde talt med ham flere ganger, hadde vondt for å kjenne igjen presten, så alminnelig var hans ansikt. Hans hår og hud hadde samme lét – som rødgul sand – og hans runde, vannblå øyne var aldeles flate. Av vesen var han stille og forsagt, men mester Gunnulf sa at Sira Eiliv var så lærd at han hadde kunnet tatt gradene, han med, hvis han ikke hadde vært så lite frembærslig. Men meget mere enn av sin lærdom var han dog prydet med rent levnet, ydmykhet og inderlig kjærlighet til Kristus og hans kirke.
Han var lav av ætt, og enda han ikke var stort eldre enn Gunnulf Nikulaussøn, så syntes han nesten litt gammelaktig. Gunnulf hadde kjent ham siden de gikk i skolen sammen i Nidaros, og han talte alltid med stor kjærlighet om Eiliv Serkssøn. Erlend syntes det var lite til prest de hadde fått på Husaby, men Kristin fattet straks tillit og kjærlighet til ham.
Kristin ble ved å bo nede i lillestuen med barnet også efter hun hadde gjort sin kirkegang. Det ble en tung dag for Kristin – Sira Eiliv leide henne innenfor kirkedøren, men han torde ikke rekke henne Herrens legeme. Hun hadde skriftet for ham, men for den synd som hun hadde gjort da hun ble medskyldig i et annet menneskes usalige død, måtte hun søke avløsning hos erkebiskopen. Hin morgen da Gunnulf hadde sittet med henne i hennes sjelevånde, hadde han lagt henne på hjertet at så snart som hun var fridd ut av legemlig livsfare, måtte hun ile med å søke helsebot for sin sjel. Så snart hun fikk igjen helsen til det, skulle hun holde sitt løfte til Sankt Olav. Nu hadde han ved sine forbønner berget hennes sønn sunn og levende til lyset og dåpens bad, nu skulle hun gå barføtt til hans grav og legge ned der sin gullkrans, møenes æressmykke, som hun hadde verget så dårlig og båret med urette. Og Gunnulf rådet henne til å berede seg til den ferden ved ensomt levnet, bønner, lesning og eftertanke, også faste, men med måte for sugebarnets skyld.
Den kvelden hun satt sorgfull efter sin kirkegang, hadde Gunnulf kommet til henne og gitt henne et paternosterbånd. Han sa at i utlandene brukte ikke bare klosterfolk og prester slike radbånd til hjelp ved sine gudfryktighetsøvelser. Denne rosenkrans var overmåte vakker; perlene var av et slags gult tre som kom fra India, og duftet så søtt og liflig at de vel kunne minne om det som en god bønn burde være – hjertets offer og lengsel efter å få hjelp til å leve tekkelig for Gud. Innimellom var der perler av rav og gull, og korset var av skjønn emalje.
Erlend så lengselsfullt efter sin unge hustru når han møtte henne ute i tunet. Så vakker som nu hadde hun aldri vært – høy og slank i den simple, muldbrune kjole av ufarvet vadmel. Det grove linskaut som hyllet hennes hår og hals og skuldre, kunne bare vise enda mere hvor skinnende skjær hun var blitt i huden. Når vårsolen falt like på hennes ansikt, var det som lyset sivet dypt inn i hennes kjød, så klar var hun – øyne og lepper ble som gjennomskinnede. Kom han ned i lillestuen for å se på barnet, så felte hun de store, hvite øyelokk ned hvis han så på henne – hun syntes så blyg og skjær at han våget neppe røre hennes hånd med sine fingre. Hadde hun Nåkkve ved brystet, så slo hun fliken av sitt hodelin over det lille glimt av sitt hvite legeme. Det var som de rent holdt på å sende hans hustru til himmels fra ham –.
Så spøkte han halvt i sinne med broren og værfaren når de satt i hallen om kveldene – bare menn. Husaby var rent blitt en kollegiatkirke. Her var nu Gunnulf og Sira Eiliv, værfaren var for halvprest å regne, og nu ville de gjøre ham til det samme. Det ble tre prester på gården. Men de andre lo av ham.
Denne våren tok Erlend Nikulaussøn seg meget av gårdsstellet sitt. I år ble alle gjerder bøtet og grinder innsatt i rett tid, plogvinne og våronn godt og tidlig unnagjort, og Erlend kjøpte opp ypperlig bufe – han hadde måttet hugge ned en hel del på nyåret, og stor skade var ikke det så meget gammelt og usselt som hadde vært i buskapen der. Han fikk folk til tjærebrenning og neverflekning, og gårdens hus ble rettet opp og tak utbedret. Det hadde ikke vært slik skikk på Husaby siden gamle herr Nikulaus var ved sine fulle krefter. Ja, han søkte jo råd og støtte hos sin kones far, visste folk. Med ham og sin bror, presten, for Erlend og gjestet hos venner og frender i bygdene innimellom at han strevet slik. Men nu for han da på sømmelig vis med et par raske og tekkelige svenner. Før i tiden hadde Erlend pleid å ri omkring med et helt følge av tuktløse og gale halser. Så folkesnakket som så lenge hadde est av harme over Erlend Nikulaussøns skamløse ulevnet og vanstellet og ødeleggelsen på Husaby, det stilnet nu til godlyndt skjemt. Folk smilte og sa at den unge husfruen til Erlend hadde nådd meget på seks måneder. En tid før botolvsmesse for Lavrans Bjørgulfssøn inn til Nidaros i følge med mester Gunnulf. Han skulle være prestens gjest noen dager mens han søkte Sankt Olavs helligdom og de andre kirkene i kaupangen, før han reiste syd til hjemmet sitt igjen. Han skiltes fra sin datter og hennes mann i kjærlighet og vennskap.
VI
KRISTIN SKULLE GÅ TIL NIDAROS tre dager efter seljumannamesse – senere ut i måneden begynte allerede uroen og travelheten i byen henimot olavshelgen, og før var ikke erkebiskopen i staden.
Kvelden før var mester Gunnulf kommet til Husaby, og årle neste morgen gikk han med Sira Eiliv til kirken for å synge ottesang. Duggen lå grå som en fell på gresset da Kristin gikk til kirken, men solen gyllet på skogen øverst i åsen, og gauken gol i lien – det så ut til at hun skulle få vakkert vandringsvær.
Der var ingen i kirken uten Erlend og hans hustru og prestene i det opplyste sanghus. Erlend så bort på Kristins nakne føtter. Iskaldt måtte det være for henne å stå på stengulvet. Hun skulle gå de tre milene uten annet følge enn deres bønner. Han strevet for å løfte sitt hjerte opp mot Gud, slik som han ikke hadde gjort på mange år.
Hun var kledd i en askegrå kjortel og hadde et rep om livet. Innunder visste han at hun bar en serk av grov strie. En stramt bundet vadmelsduk gjemte håret hennes.
Da de steg ut av kirken, ut i morgensolen, møtte en terne med barnet. Kristin satte seg på noen tømmerstokker. Med ryggen til sin husbond satt hun og lot gutten die seg god og mett før hun gikk. Erlend ble stående urørlig et stykke borte – han var hvit og kald i kinnene av spenning.
Prestene kom ut litt senere – de hadde lagt av seg messeserkene i skrudhuset. De stanset hos Kristin. Sira Eiliv gikk snart efter ned mot gården, men Gunnulf hjalp henne med å få barnet bundet godt fast på ryggen. I en pose som hang om hennes hals, hadde hun gullkransen, penger og litt brød og salt. Hun tok staven i hånd, neiet seg dypt for presten og begynte stille å gå nordover stien som bar opp i skogen.
Erlend stod tilbake – drivende hvit i ansiktet. Med ett gav han seg til å springe. Nord for kirken var der noen små hauger med skrinn gressbakke og avbeitet kratt av ener og småbjerk – geiter pleide gå der. Erlend løp oppover – derfra kunne han se henne enda et lite stykke, til hun ble borte i skogen.
Gunnulf gikk langsomt oppover efter broren. Presten syntes så høy og mørk i den lyse morgen. Han var svært blek, han også.
Erlend stod med halvåpen munn, tårene silte nedover hans hvite kinn. Med ett brøt han forover, ned på kne – så kastet han seg hodestups utstrakt i det korte gress, lå og hulket og hulket og rev og rev i lyngen med sine lange, brune fingre.
Gunnulf stod ubevegelig. Han så ned på den gråtende mann – så utover mot skogen hvor kvinnen var blitt borte.
Erlend løftet hodet litt:
«Gunnulf – trengtes det at du la dette på henne –?
– Trengtes det,» spurte han igjen. «Kunne du ikke løst henne, du?»
Den andre svarte ikke; da tok han på igjen.
«Jeg hadde jo skriftet og bøtet, jeg.» Han satte seg overende. «Jeg kjøpte henne trittugt messer og årtid-hold og grav i viet muld – jeg skriftet synden for biskop Helge, og jeg for til det hellige blod i Schwerin –. Kunne ikke det hjulpet litt for Kristin –?»
«Om du har gjort dette,» sa presten stille, «– budt Gud et sønderknust hjerte og fått fullt forlik med ham, du – så skjønner du vel at sporene av synden din her på jorden må du enda streve i år og dag med å slette ut. Det voldte du henne som nu er hustruen din, da du drog henne ned først i urent levnet og siden i manndrap – det kan ikke du bedre for henne, det kan alene Gud. Be at han holder sin hånd over henne på denne ferden, hvor ikke du kan følge med og verne henne. Og glem ikke, bror, så lenge dere lever begge, at du så din hustru gå ut av gården din på dette viset – for dine synders skyld mere enn for sine egne.»
Erlend sa om litt:
«Jeg hadde svoret ved Gud og min kristelige tro, før jeg tok hennes ære, at jeg skulle aldri ha annen hustru, og hun lovet hun skulle aldri ta annen mann så lenge vi levde på jorden. Selv har du sagt, Gunnulf, at da var det bundet hjonskap for Gud; den som siden ektet en annen, levde i hor for hans øyne. Men da kunne det vel ikke være urent levnet at Kristin var min –.»
«Ikke var det synden at du levde med henne,» sa presten om en stund. «Hadde det kunnet skje uten du krenket annen rett – men du drev henne ut i syndig opprør mot alle som Gud hadde satt over dette barnet – og sist brakte du blodskyld over henne. Jeg sa også det den gangen vi taltes ved om dette – derfor har kirken satt lover om ekteskap, at der skal lyses, og at vi prester skal ikke vie mann og mø mot frendenes vilje.» Han satte seg ned, foldet hendene over det ene kne og stirret ut over den sommerlyse bygd, hvor den lille sjø blikket blå nedi dalstrøket. «Det måtte du da vite selv, Erlend – et klungerkjerr hadde du sådd om deg, og torner og nesler – – kunne du dra en ung mø inn til deg uten hun ble flådd blodig og sår –»
«Du stod opp for meg mere enn en gang, bror, den tiden det var meg og Eline,» sa Erlend sakte. «Jeg har aldri glemt deg det –»
«Jeg tror neppe jeg hadde gjort det,» svarte Gunnulf, og hans røst dirret, «hadde jeg kunnet tenke om deg at du hadde hjerte til å fare slik frem mot en skjær og fin ungmø – et barn i alder mot deg.»
Erlend svarte ikke. Gunnulf spurte sakte:
«Den tiden i Oslo – tenkte du aldri på hvordan Kristin skulle få det om hun var blitt med barn – mens hun bodde i nonnekloster. Og var en annens festemø – hennes far en stolt og ærekjær mann – alle hennes frender ættstore folk, uvante med å tåle skam –»
«Du kan vite jeg tenkte på det.» – Erlend hadde snudd hodet til siden. «Munan hadde lovet å ta hånd om henne – det sa jeg til henne også –.»
«Munan! Kunne du nenne det å tale til en mann som Munan om Kristins ære –»
«Han er ikke slik som du tror,» sa Erlend kort.
«Så er det vår frendekone fru Katrin. For ikke var det vel meningen at han skulle føre henne til noen av de andre gårdene sine, hvor hans friller sitter –»
Erlend slo sin hånd i bakken så knokene blødde:
«– Da steller nu også djevelen selv for en mann når hans kone går til skrifte hos hans bror –!»
«Ikke har hun skriftet for meg,» sa presten, «og ikke er jeg hennes sogneprest. Hun klaget seg for meg i sin bitre angst og vånde – og jeg prøvde å hjelpe henne og gi henne slike råd og slik trøst som syntes meg best.»
«Vel.» Erlend kastet hodet tilbake og så på sin bror. «Det vet jeg selv – jeg skulle ikke ha gjort det, latt henne komme til meg i Brynhilds gård –»
Presten satt målløs en stund.
«I Brynhild Flugas –»
«Ja, sa hun ikke det da hun sa det andre –»
«– Det blir visst tungt nok for Kristin å si slikt om sin ektehusbond i skriftemål,» sa presten litt efter. «Jeg tenker hun ville før dø enn hun sa det på annet sted –.» Han satt litt, da sa han hårdt og heftig:
«Mente du, Erlend, at du var hennes husbond for Gud, den som skulle verne og verge henne – da tykkes meg din ferd enda verre. Du lokket henne i lunder og låver, førte henne over en skjøges dørstokker. Og sist opp til Bjørn Gunnarssøn og fru Åshild –»
«Du skulle ikke snakke slik om moster Åshild,» sa Erlend sakte.
«Før har du sagt selv at du trodde moster voldte vår farbrors død – hun og denne mannen Bjørn –»
«Jeg er likesæl med det,» sa Erlend heftig. «Jeg holder av moster Åshild –»
«Ja, dette har jeg skjønt,» mælte presten. Hans munn drog seg til et lite skjevt, hånsk smil. «Siden du unte henne å møte Lavrans Bjørgulfssøn, når du var kommet unna med hans datter. Det synes sånn, Erlend, som du mener det er verd å kjøpe ditt vennskap dyrt –»
«Jesus!» Erlend gjemte ansiktet i sine hender. Men presten fór fort:
«Hadde du sett din hustrus sjelekvide da hun bevet av gru for syndene sine, uskriftet og uhjulpet – og hun satt der og skulle føde barnet sitt og døden stod for hennes dør – så ungt et barn selv og så ulykkelig –»
«Jeg vet, jeg vet!» Erlend skalv. «Jeg vet at hun lå og tenkte på det da hun pintes. For Jesu skyld, Gunnulf, ti nu – jeg er da bror din!»
Men han ble ved uten skånsel:
«Hadde jeg vært en mann som du, og ikke prest – og hadde jeg ført så ung og god en mø vill – jeg skulle fridd meg fra den andre – Gud hjelpe meg, heller ville jeg gjort som moster Åshild gjorde mot sin mann og brent i helvete uten ende for det, enn jeg ville tålt at hun skulle lide slikt som du førte over din ménløse, kjæreste venn –»
Erlend satt litt, skjelvende:
«Du sier du er prest –,» sa han sakte. «Er du så god prest at du aldri har syndet – med en kvinne?»
Gunnulf så ikke på broren. Blodbølgen slo rød over hans åsyn.
«Ikke har du rett til å spørre slik – men jeg skal svare deg enda. Det vet han som døde for oss på korsets tre, hvor hårdt jeg trenger hans miskunn. Men jeg sier deg, Erlend – eide han ikke på hele jordens runde skive en eneste tjener som var ren og uplettet av synd, og var der ikke i hans hellige kirke en eneste prest som var mere trofast og verdig enn jeg usle drottsviker – så er det drottens bud og lov som læres i den. Ikke kan hans ord besudles av en uren prests munn, men det kan alene brenne og fortære våre lepper – men dette skjønner kanskje ikke du. Men det vet du like vel som jeg og hver en skitten djevelens trell, som han har kjøpt med sitt blod – Guds lov kan ikke rokkes og hans heder ikke minskes. Så visst som hans sol er like veldig enten den skinner over det golde hav og øde gråheier eller over disse fagre bygder –»
Erlend hadde gjemt sitt ansikt ned i hendene. Han satt lenge, men da han talte, var hans stemme tørr og hard:
«Prest eller ikke prest – siden du ikke er så streng renlevnetsmann – skjønner du ikke –. Kunne du gjøre det mot en kvinne som hadde sovet i armene dine – født deg to barn – kunne du gjøre mot henne som moster gjorde mot sin husbond?»
Presten taug en stund. Så sa han litt spotsk:
«Du dømmer jo ikke så hårdt om moster Åshild –»
«Det kan nu vel ikke bli slik for en kar som for en kvinne. Jeg minnes den siste gangen de var her på Husaby og herr Bjørn var med dem. Vi satt her ved åren, mor og moster, og herr Bjørn lekte på harpe og sang for dem – jeg stod ved hans kne. Da ropte farbror Bård på henne – han var i seng, og han ville at hun skulle gå til ro nu – han brukte ord så ublyge og skammelige –. Moster stod opp og herr Bjørn òg; han gikk ut av stuen, men først så de på hinannen –. Ja, jeg tenkte siden, da jeg ble så gammel at jeg skjønte – det er vel kanskje sant –. Jeg hadde tigget meg lov til å lyse herr Bjørn til det buret som han skulle sove i, men jeg torde ikke, og jeg torde ikke ligge i hallen – jeg løp ut og la meg med svennene i karlstuen. Ved Jesus, Gunnulf – det kan ikke bli slik for en mann som det vel var for Åshild den kvelden –.»
«Nei, Gunnulf – drepe en kvinne som – uten jeg grep henne med en annen –»
Men han hadde jo gjort det –. Allikevel, det orket Gunnulf ikke si til sin bror. Så spurte presten kaldt:
«Var det ikke sant da, det heller, at Eline hadde vært deg utro –»
«Utro!» Erlend vendte seg mot broren, brått og flammende. «Mener du at jeg skulle regnet henne til last at hun hadde holdt seg til Gissur – efter jeg hadde latt henne vite så ofte og så titt at mellom oss skulle det nu være slutt.»
Gunnulf bøyde hodet.
«Nei. Du har vel rett,» sa han trett og sakte.
Men ved dette lille medhold han hadde fått, blusset Erlend opp – han kastet hodet tilbake og så på presten.
«Du er så vár om Kristin, du Gunnulf. Slik som du har hengt over henne i hele vår – nesten mere enn det sømmer seg for en bror og en prest. Det er mest som du ikke skulle unne meg henne –. Var det ikke fordi det var slik med henne som det var, da du først så henne, kunne folk tro –»
Gunnulf så på ham. Ute av seg under brorens blikk sprang Erlend opp – også Gunnulf reiste seg. Da han ble ved å se, la Erlend ut mot ham med knyttneven. Presten grep om hans håndledd. Erlend ville fare inn på broren, men Gunnulf stod urokkelig.
Han ble straks spak. «Jeg skulle husket du er prest,» sa han sakte.
«Du ser at du trenger ikke angre for den saks skyld,» sa Gunnulf med et lite smil – Erlend stod og gned sine håndledd.
«Ja, du var alltid så djevelens sterk i hendene, du –»
«Dette er som da vi var gutter.» Gunnulfs røst ble forunderlig myk og mild. «Jeg har tenkt på det titt i disse årene jeg var hjemmefra – da vi var gutter. Ofte var vi uvenner da, men aldri varte det lenge, Erlend.»
«Nu, Gunnulf,» sa den andre sorgfullt, «kan det aldri mere bli som da vi var gutter.»
«Nei,» svarte presten stilt. «Det kan det vel ikke –»
De stod lenge stille. Til slutt sa Gunnulf:
«Jeg farer bort nu, Erlend. Jeg går ned til Eiliv og byr ham lev vel, og så farer jeg bort. Ja, jeg skal ut til presten i Orkedal; jeg skal ikke komme til Nidaros mens hun er der.» Han smilte litt.
«Gunnulf! Jeg mente ikke slik – reis ikke fra meg sånn –»
Gunnulf stod der. Han pustet heftig et par ganger, så sa han:
«Du skal få vite ett om meg, Erlend – siden du vet at jeg kjenner til alt dette om deg. – Sett deg!»
Presten satte seg som før. Erlend strakte seg ut foran ham, lå med hånden under haken og så opp i brorens underlig stive og spente ansikt. Så smilte han litt:
«Hva er det, Gunnulf – vil du skrifte for meg, du?»
«Ja,» sa broren sakte. Men så taug han lenge igjen. Erlend så at han rørte leppene en gang, og han knuget de foldede hender om kneet.
«Hva er det?» Han kom til å smile flyktig. «Det er nu vel aldri slik at du – at noen fager frue der ute i sydlandene –»
«Nei,» sa presten. Han ble underlig rå i stemmen. «Det er ikke om elskov –»
«Vet du, Erlend, hvordan det bar til at jeg ble lovet til prest –?»
«Ja. Da brødrene våre var døde, og de trodde de skulle også miste oss to –»
«Nei,» sa Gunnulf. «Munan trodde de var frisk, og Gaute hadde slett ikke sotten, han døde først vinteren efter. Men du lå og kvaltes, og da lovet mor meg til Sankt Olavs tjeneste hvis han ville berge ditt liv –.»
«Hvem har sagt deg dette?» spurte Erlend om en stund.
«Ingrid, fostermoren min.»
«Ja, jeg ville nu også vært en underlig gave å gi til Sankt Olav,» sa Erlend og lo litt. «Han ville vært ille tjent med meg. – Men du har da sagt det, Gunnulf, at du var vel fornøyd med det at du ble kalt til prest fra barnsben av –»
«Ja,» sa presten. «Men det var ikke alltid sånn. Jeg minnes den dagen du red fra Husaby i følge med Munan Bårdssøn for å fare til vår frende kongen og gå ham til hånde. Hesten din danset under deg, og de nye våpnene dine glinset og skinte. Jeg skulle aldri få bære våpen, jeg –. Vakker var du, bror min – du var bare seksten vintre gammel, og det var alt år og dag siden jeg hadde skjønt fruer og møer tykte om deg –»
«Den herligheten varte kort,» sa Erlend. «Jeg lærte å skjære neglene mine tvert av, sverge ved Jesus med hvert annet ord og bruke dolken til å bøte med når jeg lekte med sverd. Så ble jeg sendt nord og møtte henne – og ble jaget med skam av hirden, og vår far stengte sin dør for meg –»
«Og du fór ut av landet med en fager frue,» sa Gunnulf stilt som før. «Og vi spurte hjem at du var blitt høvedsmann på grev Jacobs borg –»
«Ja, det var nu ikke så stort som det hørtes hjem,» sa Erlend leende.
«Far og du var ikke venner – meg aktet han ikke så meget at han gadd være uvenner med meg engang. Mor holdt av meg, det vet jeg – men hvor lite hun tykte meg å være mot deg – det merket jeg best da du var fart av landet. Du, bror, var den eneste som holdt riktig av meg. Og det vet Gud, at du var min kjæreste venn på jorden. Men den tiden jeg var ung og vettløs, da hendte det at jeg tenkte du hadde fått så altfor meget mere enn jeg. Nu har jeg sagt deg det, Erlend!»
Erlend lå med ansiktet ned i bakken.
«Reis ikke, Gunnulf,» bad han.
«Jo,» sa presten. «Nu har vi sagt hinannen altfor meget. Gud og Maria mø give det at vi finnes igjen i en bedre stund. Lev vel, Erlend –»
«Far vel,» sa Erlend og så ikke opp.
Da Gunnulf noen timer senere reisekledd trådte ut av prestehuset, så han en mann ri syd over jordene mot skogen. Han hadde en bue slengt over skulderen, og tre hunder løp omkring hesten. Det var Erlend.
Imens gikk Kristin raskt skogstien innover åsen. Solen stod nu høyt på himmelen, og grantoppene skinte mot sommerhimmelen, men her inne var morgensvalt og friskt enda. Godlukten av bar og myrjord og nårislegresset, som stod i blom med de små, lyserøde tvillingklokker alle steder innover tuene, fylte luften, og den gressgrodde sti var fuktig og myk og god under føttene. Kristin gikk og leste sine bønner, og av og til så hun opp på de små, hvite godværsskyer, som svømte i det blå over tretoppene.
Hun måtte hele tiden tenke på broder Edvin. Slik hadde han gått og gått, år ut og år inn, fra tidlig vår til senhøstes. Over fjellstiene, innunder svarte skar og hvite snefonner. Han hadde rastet på setrene, drukket av bekken og bitt av brødet som budeier og hestegjetere bar ut til ham, så bad han lev vel og Guds fred og velsignelse over folk og fe. Gjennom susende skoglier steg munken ned i dalen; lang og lutrygget, med bøyd hode, vandret han tjodveien forbi de byggede gårder og bøer – og overalt hvor han kom, lå hans kjærlige forbønner for alle mennesker efter ham som godvær.
Hun møtte ikke et liv uten noen kyr av og til – her var setrer i åsen. Men det var sterk sti, og over myrene lå kavlebroer. Kristin var uredd – hun kjente det som munken usynlig gikk ved hennes side. Broder Edvin, er det sant at du er en hellig mann, er du nu stedt for Guds åsyn, så be for meg!
Herre Jesus Kristus, hellige Maria, Sankt Olav –. Hun lengtet mot ferdens mål – hun lengtet efter å få kastet fra seg sin byrde av års dulgte synder, vekten av messer og tjenester som hun hadde ranet, uskriftet og ubotferdig – hun lengtet efter å bli fri og renset – sånn som hun ikke hadde lengtet efter å bli forløst fra sin byrde i vår da hun gikk med gutten –.
Han sov så godt og trygt på morens rygg. Han våknet ikke før hun var kommet over skogen, ned til Snefugl-gårdene, og så ut over Budviken og fjordarmen ved Saltnes. Hun satte seg ned i utmarken, slengte bylten med barnet frem i fanget og løste sin kjortel foran i brystet. Det gjorde godt å få ham lagt inntil, det gjorde godt å få sitte, det var velsignet godt gjennom hele hennes kropp å kjenne de stenharde, melkesprengte bryster tømmes mens han suget.
Bygden lå stille og stekte i solen nedfor henne – med grønne jorder og lyse åkrer i mørk skog. Det røk litt av takene her og der. Høyonnen var begynt et og annet sted.
Hun skulle få ta båtskyss fra Saltnessanden over til Steine. Nu var hun i helt ukjente bygder. Veien innover Byneset bar forbi gårder en stund, så kom hun i skog igjen, men det var dog ikke så langt mellom hver gang hun så menneskebo nu. Hun var svært trett. Men så tenkte hun på sine foreldre – de hadde gått på nakne føtter hele veien fra Jørundgård i Sil, over Dovre, ned til Nidaros, bærende Ulvhild på en båre mellom seg. Hun måtte nok ikke tenke på at Nåkkve var tung på ryggen.
– Enda hun klødde så forferdelig i hodet av det hun svettet inni det tykke vadmelsskaut. Og rundt midjen, der repet holdt klærne til hennes kropp, hadde serken gnaget i holdet så der var visst hull.
Det tok til å bli ferdsel i veien. Av og til red folk forbi henne den ene veien eller den andre. Hun tok igjen en bondekjerre med varer til kaupangen – de tunge skivehjul skumpet og dumpet over røtter og stener, skrek og pep. To mann drog et slaktenaut. De så litt på den unge pilegrimskonen, fordi hun var vakker – ellers var folk så uvant til slike veifarende i disse bygder. Et sted holdt noen karer på og tømret hus litt borte fra veien; de ropte til henne, og en eldre mann kom løpende efter og bød henne en øldrikk. Kristin neiet, drakk og takket med slike ord som fattigfolk pleide si til henne når hun gav almisser.
En stund efter måtte hun hvile igjen. Hun fant en liten grønn bakke ved veien; der løp en bekk. Kristin la barnet i gresset; han våknet og illskrek, så hun skyndte seg tankespredt gjennom de bønnene hun skulle ha sagt. Så tok hun Nåkkve i fanget og løste opp reiven. Han hadde skitnet seg ut, og hun hadde lite ombytte til ham; så skyllet hun ut klutene hans og la dem til tørk på noen hete svaberg i solen. Ytterplaggene tullet hun løselig om gutten. Dette likte han nok, å få ligge og sprelle mens han drakk av sin mors barm. Kristin så glad på hans fine, rosenhvite lemmer og klemte den ene hånden hans inn mellom sine bryster mens hun gav ham.
To menn red forbi i skarpt trav. Kristin så flyktig opp – det var en stormann og hans svenn. Men med ett stanset herren sin hest, sprang fra sadelen og gikk tilbake til dit hvor hun satt. Det var Simon Andressøn.
«Ja, kan hende er det deg imot at jeg hilser på deg?» spurte han. Han stod og holdt sin hest og så ned på henne. Han var reisekledd, med en ermeløs lærtrøye over lyseblå linnetskofte, hadde en liten silkelue på hodet og var nokså rød og svett i ansiktet. «Det var underlig å se deg – men kanskje du ikke har lyst til å tale med meg –?»
«Du kan nu vel vite – hvordan lever du, Simon –?» Kristin trakk de bare føtter opp under kledningen og ville ta barnet fra brystet. Men gutten skrek, gapte og søkte, så hun måtte legge ham til igjen. Hun samlet kjortelen over barmen så godt hun kunne, og satt og så ned.
«Er det din?» spurte Simon og pekte på barnet. «Ja, det var dumt spurt,» lo han. «Det er sønn, vel? Han har lykken med seg, Erlend Nikulaussøn!» Han hadde bundet hesten sin ved et tre, nu satte han seg på en sten litt borte fra Kristin. Han tok sitt sverd frem mellom knærne, satt med hendene om hjaltet og støtte opp muld med duggskoen.
«Det var uventet å møte deg her nordenfjells, Simon,» sa Kristin for å si noe.
«Ja,» sa Simon. «Jeg har jo ikke hatt ærender på denne kanten av landet før.»
Kristin husket at hun hadde hørt noe – i hjemkommerølet sitt – om at den yngste sønnen til Arne Gjavvaldssøn på Ranheim skulle ha Andres Darres yngste datter; så spurte hun om han hadde vært der.
«Du vet det?» spurte Simon. «Å ja, det er vel spurt utover her i bygdene –.»
«Det skal bli slik da,» sa Kristin «at Gjavvald skal ha Sigrid?»
Simon så brått opp, knep leppene sammen:
«Jeg skjønner du vet det nok ikke allikevel.»
«Jeg har ikke vært utenfor Husabys tun i hele vinter,» sa Kristin. «Og få folk har jeg sett. Jeg hørte at dette giftermålet var på tale –»
«Ja, du kan vel like gjerne høre det av min munn – det kommer vel utover her oppe.» Han satt litt. «Gjavvald døde tre dager før vinternatt – han falt med hesten og brøt av seg ryggen. Minnes du like før vi kommer til Dyfrin, der veien går øst for elven og det er ovbratt ned – å nei, det gjør du vel ikke. Vi var på vei til festensølet deres; Arne og sønnene hans var kommet med skip til Oslo –,» så tagnet Simon.
«Hun var kan hende glad, Sigrid, for hun skulle giftes med Gjavvald,» spurte Kristin sky og redd.
«Ja,» sa Simon. «Og hun fikk en sønn efter ham – apostelmessedagen i vår –»
«Å, Simon!»
Sigrid Andresdatter med de brune krøllene om det lille runde åsyn. Når hun lo, fikk hun dype dokker i kinnene. Smilehull og små barnslige, hvite tenner – det hadde Simon også hatt. Kristin husket at da hun ble mindre blidt stemt mot sin festemann, syntes dette henne umandig, især efter hun var blitt kjent med Erlend. De var svært like, Sigrid og Simon – men til henne var det bare vakkert at hun var så lubben og lattermild. Hun var fjorten vintre gammel den gang –. Så glad latter som Sigrids hadde Kristin aldri hørt. Simon småterget den yngste søsteren og gjønte med henne støtt – Kristin hadde skjønt at han holdt henne kjærest av søsknene sine.
«Du vet at far var mest glad i Sigrid,» sa Simon. «Så ville han at hun og Gjavvald skulle se om de kunne like hinannen før han sluttet denne handelen med Arne. Og de gjorde det – meg syntes det litt mere enn godt var – de skulle snerte bort i hinannen når de møttes, og gikk og skottet og lo – dette var i sommer på Dyfrin. Men de var så unge –. Ingen kunne jo tenkt dette. Og Astrid, du vet hun var trolovet alt mens du og jeg –. Nå, hun mælte da ikke imot, Torgrim er jo storrik og snill òg på et vis – men der er nu ingen eller intet som er ham til lags, og så tror han at han har alle de syker og skader som folk vet å nevne. Så vi var glade til, alle sammen, da Sigrid ble så fornøyd med det giftet hun skulle få –
Og da vi brakte Gjavvald til gårds slik –. Halfrid, konen min, fikk det stelt slik at hun fulgte med oss hjem til Mandvik. Og siden kom det opp da at hun satt ikke alene igjen efter Gjavvald –.»
De taug en stund. Så sa Kristin sakte:
«Det har ikke vært noen gammensferd for deg, dette da, Simon.»
«Å nei.» Så lo han litt. «Men jeg er nu snart vant til å ri i ulykkesærender, Kristin. Og jeg var vel nærmest til dette – far orket ikke, og de er hos meg på Mandvik, Sigrid og gutten. Men han får nu sin fars plass i ætten, og jeg skjønte det på dem alle der inne at uvelkommen blir han nok ikke, den arme, vesle pilten, når han nu skal flyttes dit –»
«Enn søster din,» spurte Kristin stakkåndet. «Hvor skal hun være?»
Simon så ned i bakken:
«Far vil ha henne hjem til Dyfrin nu,» sa han lavmælt.
«Simon! Å, har du hjerte til å være med på dette –!»
«Du skjønner vel det,» svarte han uten å se opp, «det er en slik storvinning for gutten at han kommer inn i farsætten alt fra først av. Halfrid og jeg, vi ville nok gjerne hatt dem begge hos oss. Der kunne ingen søster vært mere trofast og kjærlig mot den andre enn Halfrid var mot Sigrid. Ingen av oss frendene har vært hårde mot henne – det får du ikke tro. Ikke far heller – enda han ble en kuet mann av dette. Men kan du ikke skjønne – urettvist ville det være om noen av oss satte oss imot at den uskyldige gutten får arv og ætt efter sin far.»
Kristins barn slapp brystet. Moren drog fort klærne sammen over barmen og klemte skjelvende den lille inn til seg. Han rapte velfornøyd et par ganger og gulpet ut over seg selv og morens hender.
Simon skottet bort til de to og sa med et slags smil:
«Du hadde bedre lykke, du, Kristin, enn søster min fikk.»
«Ja, du kan vel ikke synes at det er rettvis lagnad,» sa Kristin sakte, «at jeg heter hustru og gutten min er ektebåren. Jeg kunne vel vært verd å sitte med et farløst frillebarn –»
«Det ville nok tykkes meg det verste jeg kunne spurt,» sa Simon. «Jeg unner deg alt godt, Kristin,» sa han saktere.
Straks efter spurte han seg for om veien. Nordover var han kommet med skip fra Tunsberg, nevnte han. «Jeg får nu ri videre og se å nå igjen mannen min –»
«Er det han Finn som er med deg?» spurte Kristin.
«Nei. Finn er gift nu, han er ikke hos meg mere. Husker du ham enda?» spurte Simon og var litt glad i røsten.
«Er det et vakkert barn, Sigrids gutt,» spurte Kristin og så på Nåkkve.
«Jeg hører de sier sånn. Jeg synes det ene lindebarnet ser ut som det annet,» svarte Simon.
«Da har du nok ikke barn selv,» sa Kristin og kom til å smile litt.
«Nei,» svarte han kort. Så bød han farvel og red bort.
Da Kristin gikk videre, tok hun ikke barnet på ryggen. Hun bar det i favnen og klemte dets ansikt inn til halsgropen sin. Hun kunne ikke tenke på annet enn Sigrid Andresdatter.
Men hennes far hadde ikke kunnet gjøre det, Lavrans Bjørgulfssøn skulle ri ut for å tigge sin datters frillebarn sess og sete mellom dets farsfrender – aldri hadde han evnet gjøre det. Og aldri, aldri hadde han kunnet få hjerte til å ta hennes spedbarn fra henne – rive en liten pilt ut av morens favn, rive ham fra brystet hennes mens han enda hadde morsmelken på sine uskyldige lepper. Nåkkve min, nei, det nennet nok ikke han – om det så var rettvist ti ganger, far min ville ikke gjort det –.
Men hun kunne ikke få fra seg bildet. En rytterflokk som forsvant nord i Rosten, der dalen blir snever og fjellene trenger seg sammen, svarte av skog. Det gufser kaldt fra elven som går dundrende utover hellene, isgrønn, skummende, med svarte kulper innimellom. Den som kaster seg uti der, blir knust fra stup til stup med en gang –. Jesus, Maria –.
Så så hun jordene hjemme ved Jørundgård en lys sommernatt – så seg selv løpe stien nedover til den grønne plassen inni olderskogen ved elven – der hvor de pleide tvette klær. Vannet løp med stritt, enstonig brus i det flate, storstenete leie –. Herre Kristus, jeg kan ikke annet –.
Å, men far hadde ikke hatt hjerte til det. Ikke om det var rettvishet aldri så meget. Når jeg bad, bad, bad på mine bare knær: Far, du må ikke ta fra meg barnet mitt –.
Kristin stod på Feginsbrekka og så kaupangen ligge under seg i gylden kveldssol. Bortom elvens brede, blanke slyng lå brune gårder med grønne gresstak, mørke løvkupler i hagene, lyse stenhus med takkede gavler, kirker som satte opp svarte spånkledde rygger, og kirker med mattskinnende blytekning. Men over det grønne land, over den herlige stad, reiste seg Kristkirken så kjempeveldig og strålende lys så det var som allting lå den for fote. Med kveldssolen rett på sitt bryst og skinnende vindusglass, med tårn og svimlende spir og gyldne fløyer lå den og pekte opp i den lyse sommerhimmel.
Omkring lå sommergrønne bygder, bærende verdige storgårder på bakkene. Utenfor åpnet seg fjorden lys og vid, med drivende skygger av store sommerskyer, som trakk opp over de skinnende blå fjell på hin siden. Klosterholmen lå som en grønn krans med stenhvite husblomster i og skvalpet lavt på sjøen. Så mange skipsmaster ute ved ørene, så mange fagre hus –.
Overveldet, hulkende, stupte den unge kone ned for korset ved veikanten, hvor tusener av pilegrimer hadde ligget og takket Gud fordi hjelpende hender var utstrakt mot menneskene på deres ferd gjennom den farlige og fagre verden.
Det ringte til vesper i kirker og klostre da Kristin trådte inn på Kristkirkegården. Et øyeblikk våget hun å skotte opp over kirkens vestgavl – så slo hun blendet øynene ned.
Mennesker hadde ikke av egen kraft maktet dette verk – Guds ånd hadde virket i den hellige Øistein og de menn efter ham som bygget huset. Til oss komme ditt rike, vorde viljen din på jorden slik som i himmelen – nu skjønte hun de ordene. En atterglans av Guds rikes herlighet vitnet i stenene at hans vilje var alt som var fagert. Kristin bevet. Ja, Gud måtte vende seg med harme fra alt som var stygt – fra synd og skam og urenhet.
I himmelborgens svalganger stod hellige menn og kvinner og var så skjønne at hun våget ikke se på dem. Evighetens uvisnelige ranker slynget seg stille og vene oppover – sprang ut på spir og tårn og blomstret med stenmonstranser. Over den midtre dør hang Kristus på korset, Maria og Jon evangelist stod ved hans side, og de var hvite som krystet ut av sne, og gull glinset på det hvite.
Tre ganger gikk hun bedende omkring kirken. De mektige murmasser med forvillende rikdommer av piller og buer og vinduer, skimtet av takets veldige skråflate, tårnet, spirets gull høyt oppe i himmelrommet – Kristin segnet under sin synd.
Hun skalv da hun kysset på portalens hugne sten. I et lynglimt så hun den mørke treskurd omkring kirkedøren hjemme – der hun hadde kysset med sin barnemunn efter faren og moren –.
Hun sprengte vievann over barnet og seg selv – husket når faren gjorde det da hun var liten. Med barnet krystet hardt i favnen gikk hun fremover gjennom kirken.
Hun gikk som frem i en skog – søylene var furet som gamle trær, og inn i skogen sivet lyset, broget og klart som sang gjennom billedrutene. Høyt oppe over henne lekte i stenløvet dyr og mennesker, og engler spilte – enda meget svimlende høyere spente hvelvene og løftet kirken opp mot Gud. I en hall som lå ut til siden, var det tjeneste ved et alter. Kristin sank ned på kne ved en søyle. Sangen skar i henne som for sterkt lys. Nu så hun hvor lavt i støvet hun lå –.
Pater noster. Credo in unum Deum. Ave Maria, gratia plena. Hun hadde lært bønnene sine ved å si dem efter faren og moren før hun kunne skjønne et ord – fra før hun kunne minnes. Herre Jesus Kristus. Var der slik en synderske som hun –.
Høyt under triumfbuen, oppløftet over menneskene, hang Krist den korsfestede. Den skjære jomfru som var hans mor, stod og så i dødsens vånde opp på sin ménløse sønn, der han ble martret til døde lik en illgjerningsmann.
Og her lå hun i kne med sin synds frukt i favnen. Hun knuget barnet til seg – han var frisk som et eple, rød og hvit som en rose – han var våken nu og lå og så opp på henne med sine klare, søte øyne –
Avlet i synd. Båret under hennes hårde, onde hjerte. Dradd ut av hennes syndesmittede legeme så skjær, så sunn, så usigelig yndig og frisk og ren. Den uforskyldte nåde brøt hennes hjerte sønder, angerknust lå hun, og gråten vellet ut av hennes sjel som blod av et dødshugg.
Nåkkve, Nåkkve, barnet mitt –. Gud hjemsøker foreldrenes ondskap på barna –. Visste jeg ikke det, jo, jeg visste det. Men jeg eide ikke barmhjertighet med det uskyldige liv som kunne bli vakt i mitt skjød – til å være forbannet og pint for min synds skyld –.
Angret jeg min synd da jeg bar deg hos meg, min elskede, elskede sønn? Å nei, det var ikke anger –. Mitt hjerte var hårdt av harme og onde tanker i den stund jeg først kjente du rørte deg, så liten og vernløs –. Magnificat anima mea Dominum. Et exultavit spiritus meus in Deo salutari meo‚ [8] –. Slik kvad hun, kvinnenes milde dronning, da hun var kåret til å bære den som skulle dø for syndene våre. Ikke kom jeg i hug den som var løsningsmann for min synd og mitt barns synd. – Å nei, ikke var det anger – men jeg gjorde meg liten og ussel og tigget om at rettvishetens bud måtte bli brutt, for jeg kunne ikke bære det hvis Gud holdt sin lov og refset meg efter det ordet som jeg hadde kjent alle dager –.
Å ja, nu visste hun det. Hun hadde tenkt at Gud var slik som hennes egen far, at Hellig Olav var slik som far hennes. Hun hadde ventet hele tiden, dypest i sitt hjerte, at den stund straffen ble hardere enn hun kunne tåle, da ville hun ikke møte rettvishet, men forbarmelse –.
Hun gråt slik at hun orket ikke reise seg når folket stod opp under tjenesten – ble liggende sammenbrutt i en haug over sitt barn. Nær henne knelte noen mennesker som heller ikke reiste seg – to velkledde bondekoner med en ung gutt mellom seg.
Hun så oppover mot høykoret. Bak de gyldne gitterdører glinset i dunkelheten Sankt Olavs skrin, høyt hevet bakom alteret. Det rant iskaldt nedover ryggen hennes. Der lå hans hellige legeme og biet på oppstandelsens dag. Da ville lokket springe opp, og han skulle reise seg. Med øksen i sin hånd skulle han skride ned gjennom dette kirkerom. Og opp av stengulvet, av mulden her utenfor, opp av hver gravgård i Norges land ville de døde, gule bengrinder skyte opp, de skulle ikles kjød og fylke seg om sin konge. De som hadde strevet for å trede i hans blodspor, og de som bare hadde søkt inn til ham for at han skulle hjelpe dem med de bører av synd og sorg og sykdom som de her i livet hadde bundet for seg selv og sine barn. Nu trenger de seg om sin drotten og ber ham minne Gud om deres trang. Herre, hør hva jeg ber om for dette folk som jeg hadde så kjært at jeg ville heller tåle utlegd og nød og hat og døden enn at mann og mø skulle vokse opp i Norge og ikke vite at du døde til frelse for alle syndere. Herre, du som bød oss å gå ut og gjøre alle folk til dine læresveiner – med mitt blod skrev jeg, Olav Haraldssøn, ditt budskap om på norsk mål for disse mine arme tegner –.
Kristin lukket øynene, syk og svimmel. Kongens åsyn var for henne – hans luende øyne så til bunns i hennes sjel – nu skalv hun for Sankt Olavs blikk.
Der nord i bygden din, Kristin, hvor jeg hvilte da mine egne landsfolk drev meg fra mitt odelsrike fordi de ikke ville tåle Guds lov – ble det ikke bygget en kirke der? Kom ikke kyndige menn dit og lærte dere om Guds bud –?
Hedre din far og din mor skal du. Du skal ikke slå ihjel. Gud hevner foreldrenes ondskap på barna –. Jeg døde for at dere skulle få kjenne disse lærdommene. Har du ikke fått dem, du, Kristin Lavransdatter –?
Jo, jo, herre konge!
Olavskirken hjemme – hun så det lune, tømmerbrune rom. Der var ikke så høyt under taket at det kunne skremme henne. Troverdig var den, reist til Guds ære av mørkt og tjæret tre, slikt som folk laftet sine setstuer og bur og fehus av. Men stokkene var hugget til smidige staver, og de var oppreist og sammenføyd til vegger i Guds hus. Slik, lærte Sira Eirik hvert år på kirkevigselsdagen, bør det oss med troens redskaper å hugge og telje ut av vårt syndige, naturlige menneske et trofast ledd i Kristi kirke –.
Har du glemt dette, Kristin. Hvor er de gjerninger som skulle vitne for deg på den siste dag, at du var et ledd av Guds kirke – de gode gjerningene som vitner for mennesket at Gud eier deg?
Jesus, hennes gode gjerninger! Hun hadde lest de bønnene som var blitt lagt i munnen hennes. Hun hadde rakt videre de almisser som hennes far hadde lagt i hennes hender, hun hadde gått sin mor til hånde når moren kledde de fattige, mettet de sultne og stelte de sykes sår –.
Men de onde gjerninger var hennes egne.
Hun hadde klynget seg inntil alle som bød henne ly og støtte. Broder Edvins kjærlige formaninger, hans sorg over hennes synd, hans ømme forbønn hadde hun tatt imot – og kastet seg ut i brennende syndelyst så fort hun var utenfor hans milde, gamle øynes lys. Lagt seg bort i fjøs og uthus og neppe kjent skam for hun narret den gode og verdige fru Groa, tatt imot de fromme søstrenes vennlige omhu og enn ikke hatt vett til å blyges da de roste hennes blidhet og sømmelige ferd for faren.
Å, faren var det verst å tenke på –. Faren, som ikke hadde sagt henne ett umildt ord da han kom hit i vår –.
Simon hadde dulgt med henne da han grep sin festekone med en mann i et herbergshus for løse leidangskarer. Og hun hadde latt ham ta skylden for hennes ordbrudd, hadde latt ham bære skylden for hennes far –.
Å, men faren, det var det verste. Nei mor, det var enda verre. Skulle Nåkkve hennes vokse opp til å vise sin mor så liten kjærlighet som hun hadde synt mor sin – å, hun kunne ikke bære det. Mor, som hadde født henne og diet henne ved sitt bryst, våket over henne når hun var syk, vasket og kjemmet hennes hår og gledet seg for det var fagert. Og første stund hun syntes selv hun trengte sin mors hjelp og trøst, så hadde hun ventet at moren skulle komme til henne, trass i all svivyrding. Du kan vite at mor din hadde fart nord og vært hos deg hvis hun hadde visst at det kunne vært til trøst for deg, hadde faren sagt. Å mor, mor, mor –!
Hun hadde sett vannet fra brønnen hjemme. Det så rent og purt ut når det var i trekoppene. Men faren eide et glassbeger, og når han fylte vann i det og solen skinte på, så var det gjørmet og fullt av urenhet –.
Ja, herre konge, nu ser jeg hvordan jeg er!
Godhet og kjærlighet hadde hun tatt imot av alle mennesker, som det skulle være hennes rett. Hun så ikke ende på all den godhet og kjærlighet hun hadde møtt i sine levedager. Men første gang et menneske hadde stått henne imot, da hadde hun reist seg som en huggorm reiser seg og stinger. Hard og hvass som en kniv hadde hennes vilje vært da hun drev Eline Ormsdatter i døden –.
Som hun ville ha reist seg mot Gud selv hvis han hadde lagt sin rettferdige hånd på hennes nakke. Å, hvordan hadde hennes far og mor kunnet holde det ut – tre små barn hadde de mistet, Ulvhild hadde de sett sykne inn i døden efter at de hadde strevet de lange, sorgfulle årene for å skaffe barnet helse. Men de hadde båret alle prøvelser med tålmod, aldri tvilt på at Gud rådet til det beste for deres barn. Så voldte hun dem all den sorg og skam –.
Men hadde det vært noe galt med barnet hennes – hadde de tatt hennes barn, slik som de nu tok barnet fra Sigrid Andresdatter –. Å, led oss ikke ut i fristelse, men fri oss fra det onde –.
Rett frem til randen av helvetes gjel hadde hun vandret. Skulle hun mistet gutten, da hadde hun kastet seg ut i det rykende stup, vendt seg med hån fra ethvert håp om å samles med de gode og kjærlige mennesker som elsket henne – drept seg djevelen i vold –.
Så var det nok ikke underlig at Nåkkve bar merket av en blodig hånd på brystet sitt.
Å, hellig Olav, som hørte meg da jeg bad deg hjelpe mitt barn –. Jeg bad deg du skulle vende straffen over meg og fri den uskyldige. Ja, herre, jeg vet hvordan jeg holdt min del av den pakten –.
Som et vilt, hedensk dyr hadde hun steilet under den første tuktelsen. Erlend. Ikke noen stund hadde hun trodd at han ikke holdt av henne lenger. For hadde hun trodd det, da hadde hun heller ikke orket å leve lenger. Å nei, hun hadde tenkt, hemmelig ved seg selv, når hun ble vakker igjen og frisk og kåt – da skulle det bli slik at han fikk lov til å tigge henne –. Det var ikke slik at han hadde vært ukjærlig i vinter. Men hun, som hadde hørt fra hun var liten, at djevelen holder seg alltid nær til en barnkone og frister henne mens hun er svak – hun hadde snudd et villig øre til hans løgn. Hun hadde latt som hun trodde Erlend brydde seg ikke om henne fordi hun var stygg og syk – når hun merket at han tok seg nær av det, han hadde ført seg selv og henne i folkemunne. Hans små sky og ømme ord hadde hun slått tilbake i hans munn, og når hun selv drev ham til å si heftige og ubetenkte ting, så tok hun dem frem og holdt dem opp for ham. Jesus, var hun da en ond kvinne – hun hadde vært en dårlig hustru –.
Skjønner du nu, Kristin, at du trenger til hjelp –.
Ja, herre konge, nu skjønner jeg det. Jeg trenger såre til at du støtter meg så jeg ikke vender meg fra Gud igjen. Vær med meg, du hans folkehøvding, når jeg går frem med mine bønner, be om grid for meg, Hellig Olav, be for meg!
Cor mundum crea in me, Deus, et Spiritum rectum innova in visceribus meis.
Ne projicias me å facie tua –
Libera me de sanguinibus, Deus, Deus salutis meæ –
Tjenesten var til ende. Folk gikk ut av kirken. De to bondekvinner som hadde knelt nær Kristin, reiste seg opp. Men gutten mellom dem, han reiste seg ikke; han begynte å flytte seg bortover gulvet ved det at han satte håndknokene mot flisene og hoppet i vei som en uflyg kråkeunge. Han hadde bitte små ben som lå krøket oppunder hans underliv. Kvinnene gikk så de gjemte ham så godt de kunne med klærne sine.
Da de var ute av syne, kastet Kristin seg ned og kysset gulvet der de hadde gått forbi henne.
*
Litt bortkommen og rådløs stod hun ved inngangen til koret da en ung prest kom ut av gitterdøren. Han stanset foran den forgråtte unge kvinne, og Kristin sa ham sitt ærend så godt hun kunne. Først skjønte han ikke. Hun grov frem gullkransen og rakte den ut.
«Å, er I Kristin Lavransdatter, Erlends hustru på Husaby –?» Han så litt forbauset på henne; hun var aldeles hoven i ansiktet av gråt. «Ja, ja, eders måg mester Gunnulf talte om dette, ja –»
Han førte henne ut i skrudhuset og tok kransen, viklet den ut av linduken og så på den, så smilte han litt:
«Ja – I kan nu vel skjønne – det skal være vitner hos og slik – I kan ikke gi bort en slik kostbarhet som det var en lefseklining, husfrue –. Men jeg kan vel ta vare på den så lenge, I vil vel gjerne slippe å bære den hos eder ut i staden. Å, be herr Arne umake seg hit inn,» sa han til en kirketjener. «Eders husbond skulle nu også vært hos, tror jeg, hvis rett skulle være. Men kan hende Gunnulf har noe brev fra ham –.
I skal bli stedt for erkebiskopen selv, var det ikke sånn? Ellers så er det Hauk Tomassøn som er pønitentiarius – jeg vet ikke om Gunnulf har talt med herr Eiliv –. Men I får komme hit til ottesang i morgen, så kan I spørre efter meg efter lauds, jeg heter Pål Aslakssøn. Den der» – han pekte på barnet – «får I legge igjen i herberget. I skal sove hos søstrene i Bakke, synes jeg minnes at eders måg sa?»
En annen prest kom inn, og de to snakket litt sammen. Den første låste opp et lite rom i veggen, tok en skålvekt og veide kransen, mens den andre skrev opp i en bok. Så la de kransen inn i veggskapet, tok og stengte.
Herr Pål ville lukke henne ut – men så spurte han om hun ville han skulle løfte hennes sønn opp til Sankt Olavs skrin.
Han tok gutten med det sikre, litt likesæle håndlaget til en prest som var vant med å ta i dåpsbarna. Kristin fulgte med i kirken, da spurte han om ikke også hun ville kysse skrinet.
Jeg tør ikke, tenkte Kristin, men hun gikk efter presten opp trappen til den forhøyning som skrinet stod på. Det gikk som et stort, kritthvitt lys for hennes øyne da hun kom nær den gyldne kiste med sine lepper.
Presten så litt på henne – om hun skulle falle ned i uvit. Men hun kom seg på føttene. Så lot han barnets panne røre ved helligdommen.
Herr Pål fulgte henne til kirkedøren og spurte om hun var viss på at hun kunne finne veien til fergestedet. Så bød han henne god natt – han talte hele tiden jevnt og tørt som en annen høvisk, ung hovmann.
Det var begynt å regne litt, og godlukten anget livsalig ut av hagene og opp av gaten, som var frisk og grønn lik et tun utenfor ferdselsporenes slitte striper. Kristin livet gutten mot regnet så godt hun kunne – han var så tung, så tung nu at armene hennes var aldeles døde av å bære ham. Og han sutret og gråt ustanselig – han var nok sulten igjen.
Moren var dødstrett – av den lange vandring og av all gråten og den voldsomme sinnsrystelse i kirken. Hun frøs – og regnet økte på, dråpene plasket i trærne så bladene blikket og skalv. Hun trådde sin vei inn igjennom veitene og kom ut på en almenning hvor hun så frem til elven, som løp bred og grå, hullet lik et såld på overflaten av dråpenes fall.
Der var ingen fergebåt. Kristin snakket til to menn som var krøpet innunder hvor en sjøbod stod på stokker i vannkanten. De sa hun fikk gå ut på ørene – der hadde nonnene et hus, og der satt en fergemann.
Kristin drog seg oppover almenningen igjen, fotsår og våt og trett. Hun kom til en liten grå stenkirke – bak den lå noen hus innenfor et gjerde. Nåkkve skrek aldeles rasende, så hun kunne ikke gå inn i kirken. Men hun hørte sangen ut av de ruteløse vindusglugger og kjente antifonen Lætare, Regine Coeli – fryd deg, Himmerikes dronning – ti han som du var kåret til å bære – er oppstanden, som han har sagt. Alleluja!
Det var det som minorittene kvad efter completorium. Broder Edvin hadde lært henne denne hymne til Drottens mor da hun våket over ham de nettene han lå i helsott hjemme hos dem på Jørundgård. Hun snek seg inn på kirkegården, og stående ved veggen med sitt barn på armen sa hun den sakte frem for seg.
– Ingenting, Kristin, som du monne gjøre, kunne forandre din fars hjertelag mot deg. Det er derfor du ikke må gjøre ham mere sorg –.
– Som dine gjennomstungne hender var utbredt på korset, o Solborgens dyre drott –. Hvor langt bort en sjel vildret fra den rette veien, så var de gjennomstungne hender lengtende utbredt. Intet trengtes uten det ene at syndesjelene skulle vende seg mot den åpne favn, godvillig som barnet går til sin far og ikke som treller som blir jaget hjem til sin strenge eiermann. Nu skjønte hun hvor heslig synden var. Igjen kom denne smerte i hennes bryst, som om hjertet brast sund av anger og skam over den uforskyldte nåde.
Inntil kirkeveggen var det litt ly for regnet. Hun satte seg på en liksten og gav seg til å stille barnets sult. Innimellom bøyde hun seg ned og kysset den lille dunhårede isse.
Hun måtte ha sovnet. Noen rørte ved hennes skulder. En prestemunk og en gammel legbroder med graverspade i hånden stod foran henne. Barfotbroderen spurte om hun søkte natteherberge.
Det fór gjennom henne – hun ville meget heller få være her i natt hos minorittene, broder Edvins brødre. Og det var så langt ut til Bakke – og hun var stupende trett. Så bød munken at legtjeneren skulle følge denne konen til kvinneherberget – «og gi henne litt kalmuslåg til føttene hennes, hun er sårbent, ser jeg –»
Det var kvalmt og mørkt i kvinneherberget – det lå utenfor gjerdet, ute i veiten. Legbroderen brakte henne vaskevann og litt mat, og hun satt ved åren og forsøkte å stagge barnet. Nåkkve kjente det nok på maten sin at moren var utslitt og hadde fastet denne dagen; han gren og sutret innimellom han drog i det utsugde bryst. Kristin tok slurker av melken som legbroderen hadde brakt; hun fristet sprute den fra sin munn inn i barnets, men svennen mælte høylytt imot denne måten å få mat på, og gamlingen lo og ristet på hodet. Hun fikk drikke den selv, så kom den vel gutten til gavn –.
Endelig gikk han. Kristin krøp opp i et av sengestedene øverst under brynåsen. Derfra kunne hun nå å åpne en luke. Og det var en fæl lukt i herberget – der lå en kone som hadde bukrev. Kristin lukket opp – sommernatten lys og sval, regntvettet luft strømmet inn over henne. Hun satt i den korte sengen med nakken støttet mot veggstokkene – det var så lite med puter i sengen. Gutten sov på hennes fang. Hun hadde ment å stenge gluggen igjen om en stund, men hun sovnet fra det.
Utpå natten våknet hun. Månen skinte inn sommerlig honninggul og blek, over barnet og henne, lyste på veggen midt imot. Da ble hun vár at et menneske stod midt i måneskinnsstrømmen, svevende mellom gulvet og røstet.
Han var kledd i askegrå kutte, lang og lutrygget. Nu vendte han det eldgamle, furete åsyn mot henne.
Det var broder Edvin. Han smilte så usigelig ømt – litt underfundig lystig, aldeles som da han levde på jorden.
Kristin ble ikke noe forundret. Ydmyk, lykkelig, full av forventning så hun på ham og ventet hva han ville si eller gjøre.
Munken lo til henne og holdt en gammel, tung skinnvott opp mot henne, så hengte han den fra seg på månestrålen. Da smilte han enda mere, nikket til henne og kvarv bort.
Fotnoter
[8]
Min sjel priser Herren. Og min ånd fryder seg over Gud, min frelser.
II
HUSABY
I
FØRST PÅ NYÅRET FIKK de en dag uventede gjester på Husaby. Det var Lavrans Bjørgulfssøn og gamle Smid Gudleikssøn fra Dovre, og de kom i følge med to herrer som Kristin ikke kjente. Men Erlend ble meget forundret ved å finne sin værfar i dette selskap – det var herr Erling Vidkunssøn til Giske og Bjarkøy og Haftor Graut i Godøy – han visste ikke at Lavrans kjente disse. Men herr Erling forklarte at de hadde truffet sammen inne på Neset, han hadde sittet med Lavrans og Smid i seksmannsdommen som nu endelig hadde skilt arvetvisten mellom herr Jon Haukssøns utarvinger. Så hadde han og Lavrans falt i tale om Erlend, og Erling, som hadde ærend i Nidaros, kom da på at han kunne ha god hug til å hilse ut på Husaby hvis Lavrans ville slå følge og seile nord med ham. Smid Gudleikssøn sa leende at han hadde nærmest budt seg selv med på ferden:
«Jeg ville da se igjen Kristin vår – den vakreste rosen i Norddalen. Og så tenkte jeg min frendekone Ragnfrid ville takke meg for at jeg holder et øye med husbonden hennes, hva det er for storråd han legger opp med sånne kloke og mektige menn. Ja, far din har annet mellom hender i vinter, Kristin min, enn å ture gårdimellom med oss og drikke jul til fasten går inn. Nu har vi sittet i god ro og mak hjemme på bøene våre i alle disse årene og skjøttet hver vårt eget tarv. Men nu vil Lavrans ha oss håndgangne menn av dølene til å ri i flokk til Oslo midt på hardeste vinteren – nu skal vi råde de store herrene i rådet og se efter kongens tarv – de styrer så ille for det arme, umyndige barnet, sier Lavrans –»
Herr Erling så noe brydd ut. Erlend drog øyenbrynene litt i været.
«Er I med i disse rådene, værfar – om det store hirdstevnet?»
«Nei, nei,» sa Lavrans, «jeg rir til møtet, jeg som de andre kongsmennene i dalen, siden vi er blitt stevnet dit –»
Men Smid Gudleikssøn tok på igjen. Det var da Lavrans som hadde overtalt ham – og Herstein på Kruke og Trond Gjesling og Guttorm Sneis og andre som ikke hadde villet fare –.
«Nei, bruker dere ikke å be fremmedfolk gå inn i hus her på denne gården,» spurte Lavrans. «Nu skal vi dømme om Kristin brygger like godt øl som mor hennes –.» Erlend så fortenkt ut, og Kristin undret seg meget.
«Hva er dette, far,» spurte hun litt senere da han var blitt med henne ned i lillestuen, hvor hun hadde brakt barnet hen for de fremmedes skyld.
Lavrans satt og husket dattersønnen i kneet. Nåkkve var nu ti måneder gammel, stor og vakker. Han hadde fått kjortel og sokker på alt til jul.
«Jeg vet ikke av, far, at I har lagt eders røst til i slike målemner før,» sa datteren igjen. «Alltid har I sagt at for land og leidang og tegner var det best at kongen rådet og de menn han kalte til sin side. Erlend sier at dette tiltaket er stormennenes verk syd i landet – de ville sette fra styret fru Ingebjørg og de mennene som hennes far gav henne til rådgivere – rane til seg slik makt som de hadde da kong Håkon og bror hans var barn. Men derav kom stor skade for riket, har I selv sagt før i tiden –»
Lavrans hvisket at hun skulle sende ut barnedeien. Da de var blitt alene, spurte han:
«Hvor har Erlend denne kunnskapen fra – er det fra Munan det?»
Kristin sa at Orm hadde hatt med brev fra herr Munan da han kom hjem her i høst. Hun sa ikke at hun selv hadde lest det for Erlend – han var ikke flink til å tyde skrift. Men i det brevet klaget Munan meget over at nu trodde hver mann i Norge som førte skjoldmerke, at han skjønte seg bedre på riksstyret enn de herrer som hadde stått ved kong Håkons side da han levde, og de mente å ha bedre vett på den unge konges velferd enn hin høybårne frue, hans egen mor. Han hadde varskudd Erlend at ble der tegn til at de norske herrer ville ta efter og gjøre som svenskene hadde gjort i Skara i sommer, legge opp råd mot fru Ingebjørg og hennes gamle, prøvede rådgivere, så skulle fruens frender holde seg rede og Erlend skulle fare til funds med Munan på Hamar.
«Nevnte han ikke det,» sa Lavrans og dyttet med en finger inn under Nåkkves fete hake, «at jeg er en av de mennene som har satt meg imot de ulovlige utbudene som Munan for oppover dalen med – i vår konges navn?»
«I!» sa Kristin. «Har I truffet Munan Bårdssøn i høst.»
«Jeg har så,» svarte Lavrans. «Og stor enighet var det ikke mellom oss.»
«Snakket dere om meg?» spurte Kristin fort.
«Nei, Kristin liten,» sa faren og lo litt. «Jeg kan ikke minnes at du kom på tale mellom oss denne gangen.
– Vet du om det er sånn at din husbond tenker å fare syd og finne Munan Bårdssøn?»
«Jeg tror det,» svarte Kristin. «Sira Eiliv satte opp et brev for Erlend fornylig – og han snakket om at han måtte nok snart reise syd.»
Lavrans satt litt og så ned på barnet som krablet med fingrene på hans dolkehefte og prøvde å bite i bergkrystallen på det.
«Er det sant at de vil ta styret fra fru Ingebjørg,» spurte Kristin.
«Fruen er på lag så gammel som du,» svarte faren, stadig med det lille smilet. «Ingen vil ta fra kongens mor den heder eller makt som hun er båret til. Men erkebiskopen og noen av vår salige konges venner og frender har stevnet til møte og rådslagning om hvordan fruens makt og ære og landsfolkets tarv best skal vernes.»
Kristin sa sakte:
«Jeg skjønner nok det, far, at I ikke er kommet til Husaby denne gangen bare for å se Nåkkve og meg.»
«Ikke bare for det,» sa Lavrans. Så lo han: «Og jeg skjønner, datter min, at det liker du lite!»
Han la sin ene hånd over hennes ansikt og strøk opp og ned. Sånn hadde han pleid å gjøre helt siden hun var liten pike, hver gang han hadde skjent på henne eller ertet henne.
Imens satt herr Erling og Erlend oppe i ridderloftet – slik kaltes det store buret som stod nordøst i tunet, like ved gårdsledet. Det var høyt som et tårn, i tre stokkverk; i det øverste var et rom med skyteglugger, og der gjemtes alle de våpen som ikke var i daglig bruk på gården. Kong Skule hadde bygget dette huset.
Herr Erling og Erlend hadde pelskapper på, for der var bitterlig kaldt i rommet. Gjesten gikk rundt og så på de mange vakre våpen og rustninger som Erlend hadde arvet efter sin morfar, Gaute Erlendssøn.
Erling Vidkunssøn var en nokså liten mann, spedbygd og litt fyldig, men han førte seg lett og vakkert. Ansiktsfager var han ikke, enda han hadde veldannede drag – men hans hår var lyst rødlig, og øyenhår og bryn var hvite, selve øynene var også meget lyseblå. Når folk allikevel syntes at herr Erling så godt ut, så kom det vel kanskje av at alle visste han var den rikeste ridder i Norge. Men han hadde også et særskilt vinnende, stillferdig lag. Han var overmåte forstandig, vellært og kunnskapsrik, men fordi han aldri strevet efter å syne frem sin lærdom og alltid lot seg finne villig til å høre på andre, så hadde han fått ord for å være en av de klokeste menn i landet. Han var jevngammel med Erlend Nikulaussøn, og de var frender gjennom Stovreimsætten, om enn langt ute; de hadde kjent hinannen alltid, men noe nært vennskap hadde det ikke vært mellom disse to menn.
Erlend satt på en kiste og snakket om det skipet han hadde latt bygge til seg denne sommeren; det var en seksten-sesse, og han mente det skulle være et særskilt hurtigseilende og lettstyrt skip. Han hadde hatt to skipssmeder nordfra og selv stått for arbeidet sammen med dem.
«Skip er nu noe av det lite jeg skjønner meg på, Erling,» sa han, «og du skal få se det skal bli et fagert syn å se Margygren skjære havsbåene –»
«Margygren – det var da et ogurlig hedensk navn du har gitt skipet ditt, frende,» sa herr Erling og lo litt. «Det er din akt å fare syd på det da?»
«Er du like from som konen min – hun sier òg det er et hedensk navn. Ja, hun liker nu ikke skipet heller, hun, men hun er så opplandsk – hun tåler ikke sjøen.»
«Ja, hun ser from og fin og yndefull ut, din husfrue,» sa herr Erling høflig. «Som en kunne vente efter de folkene hun er ættet fra.»
«Ja –.» Erlend lo litt. «Det går ingen dag hun ikke hører messen. Og Sira Eiliv, presten vår du så, han leser for oss i gudelige bøker – det liker han nu best, nest øl og kråsedisker, å få lese opp. Og fattigfolk kommer hit til Kristin efter råd og hjelp – de kysset gjerne kledningsflikene hennes, tror jeg – mennene mine kjenner jeg ikke igjen. Hun er mest som en av de fruene det står skrevet om i de hellige sagaene som kong Håkon truet oss til å sitte og høre presten lese ut av, minnes du, den tiden vi var kjertesveiner? Her er meget annerledes på Husaby nu enn da du gjestet meg sist, Erling. – Det var ellers underlig at du ville komme til meg den gangen,» sa han litt efter.
«Du nevnte den tiden vi var kjertesveiner sammen,» sa Erling Vidkunssøn med et smil som kledde ham vakkert. «Da var vi nu venner? Alle ventet vi av deg den gangen, Erlend, at du skulle nå langt frem her i landet –.»
Men Erlend bare lo: «Ja, det ventet jeg òg.»
«Kan du ikke seile sør i følge med meg, Erlend,» spurte herr Erling.
«Jeg har tenkt å fare landeveien,» svarte den andre.
«Det er da tungvint for deg – over fjellet nu vintertiden,» sa herr Erling. «Hyggelig ville det være om du vil gi deg i lag med Haftor og meg.»
«Jeg har nu lovet å fare med noen andre,» svarte Erlend.
«Å ja, du følger med din værfar – ja, det er jo rimelig òg.»
«Ja nei – jeg kjenner så lite disse mennene fra dalen som han skal ri med.» Erlend satt litt. «Nei, jeg har lovet å se innom Munan i Stange,» sa han fort.
«Du kan spare deg å se efter Munan der,» svarte den andre. «Han er fart ned til gårdene sine på Hising, og det blir kan hende en stund til han kommer nordover igjen. Er det lenge siden du hørte fra ham?»
«Det var ved mikalsmessetider – da skrev han til meg fra Ringabu.»
«Ja du kjenner til det som hendte i dalen her i høst,» spurte Erling. «Ikke det? Du vet da vel det at han for rundt selv til sysselmennene omkring Mjøs og oppefter dalen med brev at bøndene skulle gjøre ut full leidang i kost og hester – seks bønder om én hest – og herresveinene skulle sende hester, men selv få lov til å sitte hjemme? Har du ikke spurt dette? Og at norddølene nektet å gjøre denne utredselen da Munan fulgte med Eirik Topp på tinget i Våge? Det var ellers Lavrans Bjørgulfssøn som førte motmælet – han esket Eirik til å drive inn på lovlig vis hvis noe restet på de lovlige utredsler, men han kalte det overferd mot almuen å kreve krigsstyr av bøndene for å hjelpe en dansk mann til å feide på danskekongen, og krevde kongen vår tjeneste av sin håndgangne mann, så skulle han finne at de var snare nok til å møte med gode våpen og hester og væpnede svenner – men han sendte ikke fra Jørundgård en geitebukk med en hampegrime uten kongen krevde at han selv skulle ri den til hærmøtet. Neimen, vet du ikke dette? Smid Gudleikssøn sier at Lavrans hadde lovet sine landbønder han skulle utrede leidangsfall for dem, om det ble nødvendig –»
Erlend satt storundrende:
«Har Lavrans! Aldri har jeg hørt at min hustrufar blandet seg i andre saker enn det som rørte hans og hans venners eiendommer –»
«Han gjør det nok ikke ofte,» sa herr Erling. «Men jeg skjønte da så meget, nu jeg var inne på neset, at når Lavrans Bjørgulfssøn tar til orde i en sak, så får han fullt følge – for han taler ikke uten han kjenner en sak så godt at hans ord vanskelig kan veltes. Nu, om disse tilgangene skal han nok ha skiftet brev med frendene sine i Sverige – fru Ramborg, hans farmor, og herr Erngisles farfar var jo barn av to brødre, så han har stor slekt der inne. Så stillfarende en mann som han er, din værfar, så har han ikke liten makt i de bygdene hvor folk kjenner ham – enda han bruker den ikke ofte.»
«Ja, da kan jeg skjønne at du har tatt opp med ham, Erling,» sa Erlend leende. «Det undret meg nok at dere var blitt så varme venner –.»
«Kan det undre deg,» svarte Erling sindig. «En underlig mann måtte han være som ikke gjerne ville kalle Lavrans i Jørundgård sin venn. Du var nu bedre tjent, frende, med å høre efter ham enn efter Munan.»
«Munan har vært mot meg som en eldre bror helt fra den dagen jeg for hjemmefra første gang,» sa Erlend litt hissig. «Aldri svek han meg når jeg var i knipe. Så er han i knipe nu –.»
«Munan greier seg nok,» sa Erling Vidkunssøn like rolig. «De brevene han fór med, var skrevet og forseglet med Norges rikes segl – ulovlig, men det er jo ikke hans sak. Ja, det er mere – det som han var med og hengte sitt segl ved da han var vitne ved jomfru Eufemias bortfestning – men det kan vanskelig røpes uten det blir rørt ved en som vi ikke –. Sant å si, Erlend – jeg tror at Munan berger seg uten din støtte – men du kan skade deg selv –.»
«Det er fru Ingebjørg dere vil til livs, skjønner jeg,» sa Erlend. «Jeg har nu lovet vår frendekone å tjene henne både her og utenlands –.»
«Det har jeg med,» svarte Erling. «Og jeg akter å holde det løftet – det gjør vel hver norsk mann som har tjent og elsket vår herre og frende kong Håkon. Og hun er nu best tjent med å bli skilt fra de rådgivere som råder så ung en frue til hennes og hennes sønns vanhell –.»
«Tror du,» spurte Erlend dempet, «at dere evner det?»
«Ja,» sa Erling Vidkunssøn fast. «Det tror jeg. Og det tror vel alle som ikke vil høre efter» – han trakk på skuldrene – «ondsinnet – og løs – snakk. Og det skulle nu vi, fruens frender, sist av alle.»
En tjenestekone lettet på lemmen i gulvet og spurte om det passet at husfruen lot maten innbære i hallen nu –.
Mens folkene satt til bords, ville småsnakken rett som det var snerte bort i disse stortidender som lå for hånden. Kristin merket at både hennes far og herr Erling holdt igjen; de bar opp tidender om brudekjøp og dødsfall, arvetretter og gårdhandler mellom slekt og kjentfolk. Hun ble urolig og visste neppe selv hvorfor. De hadde ærend til Erlend, det skjønte hun. Og enda hun ikke ville tilstå det for seg selv, så kjente hun nu sin husbond så godt at hun visste, med all sin egensindighet var Erlend kanskje nokså lett å snu for den som hadde en fast hånd i en myk hanske, som ordet går.
Efter måltidet flyttet herrene bort til åren, satt der og drakk. Kristin slo seg ned i benken, tok rammen på fanget og flettet på sitt sprang. Straks efter kom Haftor Graut, la en hynde på gulvet og satte seg ved husfruens føtter. Han hadde funnet Erlends strengelek, tok den i kneet og satt og klunket og pratet. Haftor var en ganske ung mann med gult og lokket hår, de fagreste ansiktsdrag, men fregnet over all måte. Kristin merket snart at han var såre åpenmunnet. Han hadde nettopp gjort et rikt gifte, men han kjedet seg hjemme på gårdene sine; derfor var det at han ville fare til hirdstevnet.
«– Men det er rimelig at Erlend Nikulaussøn vil heller sitte hjemme,» sa han og la sitt hode bort i hennes fang. Kristin tokket seg litt unna, lo og sa at hun visste da ikke annet enn hennes husbond aktet reise syd, «– hva det nu monne gjelde,» sa hun med uskyldig mine. «Det er så meget uro i landet nu disse tider, det er ikke godt for en enfoldig kone å ha noe skjønn på disse ting.»
«Enda det er en kvinnes enfold som mest volder det,» svarte Haftor leende og flyttet seg efter. «Ja, så sier Erlend og Lavrans Bjørgulfssøn – jeg skulle like å vite hva de mener med det. Hva tror I, Kristin husfrue? Fru Ingebjørg er en god, enfoldig kone – kan hende sitter hun nu slik som I gjør, fletter silke med sine snehvite fingre og tenker: hårdhjertet ville det være å nekte sin fremfarne husbonds trofaste høvding en ringe hjelp til å bedre sine kår –»
Erlend kom bort og satte seg hos sin hustru, slik at Haftor måtte flytte seg litt.
«Det er slik tullprat som fruene setter sammen i herbergene når mennene deres er dumme nok til å føre dem med seg til stevne –»
«Så er sagt der jeg er fra,» sa Haftor, «at det kommer ikke røk av uten der er ild –»
«Ja det ordet har vi hos oss med,» sa Lavrans; han og Erling var kommet borttil. «Enda ble jeg lurt, Haftor, her i vinter – jeg ville tenne min lykt med en fersk hestelort –,» han satte seg opp på bordkanten. Herr Erling hentet straks hans beger, bød ham det med en hilsen, og så satte ridderen seg ned i benken nær ham.
«Det er lite rimelig, Haftor,» sa Erlend, «at dere kan vite nord i Hålogaland hva fru Ingebjørg og hennes rådgivere kjenner til danskenes forehavender og tiltak. Ikke vet jeg om ikke dere var kortsynte da dere satte dere mot kongens krav om hjelp. Herr Knut – ja, vi kan da like godt nevne hans navn, det er ham vi har i tankene alle sammen – han tyktes meg være den mann som ikke lar seg ta blundende på vaglen. Dere sitter for langt fra de store grytene til at dere kan lukte hva som syder i dem. Og bedre føre var enn efter snar, sier jeg –»
«Ja,» sa Erling. «En kunne nesten si de koker til oss i grannegården – vi norske er blitt som fledføringer snart; de sender oss inn av døren den grøten de har laget i Sverige – et den hvis du vil ha mat! Det mener jeg var en feil som vår herre kong Håkon gjorde – han flyttet ildhuset til en utkant av bøen da han gjorde Oslo til den fremste kaupangen i landet. Før lå den midt i tunet, om vi skal bli i denne snakken – Bjørgvin eller Nidaros – men her råder nu erkebiskopen og kapitlet alene – ja hva mener du, Erlend – du som er trønder og har alt ditt gods og all din makt her i Trondheimen –»
«Ja. Guds blod, Erling – er det det dere vil, bære hjem gryten og henge den opp på den rette åren, så –»
«Ja,» sa Haftor. «Altfor lenge har vi her nord måttet nøyes med å lukte når det svidde, og slurpe kald kål –»
Lavrans falt inn:
«Det er slik, Erlend – jeg hadde ikke tatt på meg å være talsmann for bygdefolket hjemme uten jeg hadde hatt brever i mitt verge fra min frende herr Erngisle. Så jeg visste ingen har tenkt på å bryte freden og forliket mellom landene av de menn som råder med rette, hverken i danekongens eller i vår konges riker.»
«Vet I hvem som råder i Danmark nu, værfar, da vet I mere enn de fleste andre menn,» sa Erlend.
«Ett vet jeg. Det er en mann som ingen vil se råde, hverken her eller i Sverige eller i Danmark. Og det var målet med de svenskes tiltak i Skara i sommer, og det er målet med det møtet som vi nu vil holde i Oslo – å gjøre klart for alle som enda ikke har skjønt det, at om dette er alle besindige menn enige.»
De hadde nu alle drukket så meget at de var blitt noe høymælte – uten gamle Smid Gudleikssøn, han duppet i sin stol ved åren. Erlend ropte opp: «Ja, dere er så besindige at Puken selv kan ikke lure dere. Det er rimelig at dere er redde han Knut Porse. Dere skjønner ikke det, dere gode herrer, han er ikke slik at han kan nøyes med å sitte kyrr og se dagene sleive og gå og gresset gro som Gud vil. Jeg skulle like å treffe igjen den ridderen, jeg kjente ham da jeg var i Halland. Og ikke skulle jeg ha noe imot å være i Knut Porses sted.»
«Det torde ikke jeg ha sagt så konen min hørte det,» sa Haftor Graut.
Men Erling Vidkunssøn hadde nu også drukket noe. Han prøvde enda å holde oppe sin høviskhet, men det brast for ham: «Du!» sa han og brast i storskratt, «du frende! – nei, Erlend!» Han slo den andre på skuldrene og lo og lo.
«Nei, Erlend,» sa Lavrans uvørent, «dertil trenges mere enn at en mann kan dåre fruene. Var det ikke mere med Knut Porse enn det at han kan leke rev i gåsehuset – da var vi norske stormenn altfor late til at vi skulle gidde gå mann av huse for å elte ham – om gåsen så er vår konges mor. Men hvem som enn herr Knut kan lokke til å gjøre dumheter for hans skyld – han gjør ikke dårskaper uten han har en mening med det. Han har sitt mål, han, og vær viss på, det tar han ikke øynene fra –»
Der ble en stans i samtalen. Da sa Erlend – det glitret i øynene hans: «Da ville jeg det at herr Knut var en norsk mann.»
De andre satt litt. Herr Erling tok en slurk av støpet, så sa han:
«Gud forbyde det – hadde vi en slik mann mellom oss her i Norge, da er jeg redd det ble en bratt ende på landefreden.»
«Landefreden –!» sa Erlend hånlig.
«Ja, landefreden,» svarte Erling Vidkunssøn. «Du skal minnes, Erlend – ikke vi alene av ridderskapet bygger dette landet. Deg ville det kanskje tykkes gammen om her stod opp en eventyrlysten og ærgjerrig mann som Knut Porse. Det var slik før i verden at når en mann her i landet reiste opprørsflokk, da var det alltid lett for ham å få følge blant stormennene. Enten vant de og fikk navnebøter og veitsler, eller så vant frendene deres, og de fikk grid for liv og eiendommer – ja det står skrevet opp hvem som mistet livet, men storparten berget seg, enten det gikk slik eller slik – så av våre fedre. Men bondemugen og bymennene, Erlend – arbeidsfolket som ble krevd for skylder til to herrer mangen gang i ett år og enda måtte glede seg hver gang en flokk fór gjennom bygdene uten å brenne gårdene deres og hugge ned bufeet – almuen, som måtte tåle slik ulidelig tyngsel og overvold – den tenker jeg takker Gud og Sankt Olav for gamle kong Håkon og kong Magnus og sønnene hans, som styrket lovene og trygget freden –»
«Ja. Jeg tror gjerne at du tror dette –.» Erlend kastet hodet tilbake. Lavrans satt og så på den unge – han var våken nok nu, Erlend. Det blusset over hans mørke, heftige åsyn, strupen spente seg buet i den slanke, brune hals. Så så han bort på sin datter. Kristin hadde latt arbeidet synke og fulgte oppmerksomt mennenes samtale.
«Er du så viss på at bønder og menigmenn tenker slik og priser det nye stellet. Det er sant at det var harde tider for dem ofte – før i tiden da konger og motkonger fór med hærskjold over landet. Jeg vet at de minnes enda den tiden da de måtte fare til fjells med feet og koner og barn mens gårdene deres stod i luer nedi bygden. Jeg har hørt dem tale om det. Men jeg vet at de minnes en ting til – at deres egne fedre var med i flokkene; ikke vi alene spilte om makten, Erling, men bondesønnene spilte med, de òg – det hendte at de vant vårt odelsgods. Det er ikke når lov råder i landet at en skjøgesønn fra Skidan, som ikke vet sin fars navn, får en lendermanns enke og godset hennes, sånn som Reidar Darre fikk – hans ætling var godt nok gifte til din datter, Lavrans, og nu har han din frues brordatter, Erling! Nu råder lov og rett – ikke vet jeg hvordan det bærer til, men det vet jeg, at bondejorden kommer i våre hender, og det er med loven – jo mere rett råder, desto rappere går det for dem å miste makt og myndighet til å råde med i rikets saker og i sine egne. Og det, Erling, det vet bondemugen også! Å nei, vær ikke for visse, dere, at ikke almuen lengter tilbake til den tiden da de kunne miste gårdene sine ved ild og ved vold – men de kunne vinne også, med våpen, mere enn de kan vinne ved rett –»
Lavrans nikket.
«Det er så at Erlend har noe rett i dette,» sa han sakte.
Men Erling Vidkunssøn reiste seg:
«Jeg tror gjerne det – at almuen husker bedre de få mennene som steg opp fra ringe kår og ble herrer – i sverdtid – enn de usigelig mange som gikk under i svart armod og elendighet. Enda ingen ble hardere herrer for småfolket enn disse – jeg tenker det er om dem det ordet er først gjort, at frende er frende verst. En mann skal være født til herre, ellers blir han en hard herre – men er han vokst opp i barndommen mellom tjenere og tjenestekoner, da skjønner han meget lettere at uten småfolket er vi i mange måter hjelpeløse som barn alle dager, og at for Guds skyld, men like meget for vår egen skyld, burde vi tjene dem igjen med vår kunnskap og verge dem med vårt ridderskap. Aldri har enda et rike kunnet holdes oppe uten at der var stormenn som evnet og ville trygge med sin makt de ringes rett –»
«Du kunne kapp-preke med bror min, du Erling,» sa Erlend leende. «Men jeg tror at uttrønderne likte oss stormenn bedre før i tiden da vi førte sønnene deres på hærtog, lot vårt blod løpe i blanding med deres over tiljene og hugget sønder ringer og skiftet hærfang med våre huskarler. – Ja, du hører, Kristin, somme tider sover jeg med ett øre åpent når Sira Eiliv leser i de store bøkene.»
«Det gods som er med urett vunnet, kommer ikke til tredje arving,» sa Lavrans Bjørgulfssøn. «Har du ikke hørt det, Erlend?»
«Visst har jeg hørt det!» Erlend lo høyt. «Men sett det har jeg ikke –»
Erling Vidkunssøn sa:
«Det er slik, Erlend, at til herrer er de få født, men alle er født til å tjene; det rette herrevelde er å være sine tjeneres tjener –»
Erlend flettet hendene sammen bak sin nakke og strakte seg, smilende:
«Det har jeg aldri tenkt på. Og ikke tror jeg at mine landseter har noen tjeneste å takke meg for. Enda, så underlig som det er, så tror jeg de liker meg –.» Han gned kjælende kinnet sitt mot Kristins svarte kattunge, som var sprunget opp på hans skuldre og nu malende, med oppskutt rygg, gikk rundt om hans hals. «Men min hustru her – hun er den tjenstferdigste frue – enda dere har ikke årsak til å tro det – for her er tomme kanner og krus, Kristin min!»
Orm, som hadde sittet tyst og fulgt mennenes samtale, stod straks opp og gikk ut.
«Husfruen har kjedet seg så hun sovnet,» sa Haftor smilende, «og skylden har dere – dere kunne latt meg tale med henne i ro, som har vett på å tale med fruer –»
«Ja, dette snakket har visst vart for lenge for eder, husfrue,» begynte herr Erling unnskyldende, men Kristin svarte med et smil:
«Det er så, herre, at jeg har ikke skjønt alt som her er talt i kveld, men jeg minnes det vel, og så har jeg gode stunder til å tenke over det siden –»
Orm kom tilbake med noen terner som bar inn mere drikke. Gutten gikk og skjenket. Lavrans så sørgmodig på det fagre barn. Han hadde prøvd å få en samtale i gang med Orm Erlendssøn, men gutten var fåmælt, enda han hadde et vakkert og høvisk vesen.
En av ternene hvisket til Kristin at Nåkkve var våken nede i lillestuen og skrek forferdelig. Husfruen bød da god natt og fulgte med da tjenestemøene gikk ut.
Mennene tok til å drikke igjen. Herr Erling og Lavrans vekslet et blikk nu og da, da sa den første:
«Det er en sak, Erlend, som jeg mente å tale om for deg. Det vil saktens bli budt ut leidang av landet om fjorden her og fra Møre – folk er redde nordover at russerne skal komme igjen sterkere til sommeren, så de skal ikke makte landsvernet alene. Det er nu den første vinsten vi kan takke kongefelaget med Sverige for – rettferdig er det da ikke at håløygene skal nyte den alene. Nu er det slik at Arne Gjavvaldssøn er for gammel og sykelig – så har det vært på tale å sette deg til høvding over bondeskipene på denne side av fjorden. Hvordan ville du like det –»
Erlend slo den ene hånd i den andre – hele hans åsyn tindret:
«Hvordan jeg ville like det –!»
«Noe stort utbud vil vel neppe maktes,» sa Erling dempende. «Men det var slik da at du skulle ta rede på rundt hos sysselmennene –. Du er nu kjent her i landet – det har vært talt om mellom herrene av rådet at du var kan hende den mann som evnet utrette noe i denne sak. Der er de som minnes enda at du vant ikke liten ære da du var landvernsmann hos grev Jacob – selv minnes jeg at jeg hørte ham si til kong Håkon han hadde handlet uklokt da han for frem så hardt mot en evnerik ung svenn; han sa du var eslet til å være en støtte for kongen din –»
Erlend kneppet i fingrene:
«Du skal vel aldri bli kongen vår, du, Erling Vidkunssøn! Er det det dere pønsker på,» spurte han storleende, «å gjøre Erling til konge?»
Erling sa utålmodig:
«Nei, Erlend, skjønner du ikke, nu talte jeg i alvor –»
«Gud hjelpe meg – skjemtet du før da? Jeg trodde du hadde talt alvorlig i hele kveld – nåja, la oss tale alvorlig da – si meg alt om denne saken, frende –.»
Kristin lå og sov med barnet ved brystet da Erlend kom ned i lillestuen. Han stakk en tyripinne til glørne på åren, lyste på de to en god stund.
Så vakker hun var – og et vakkert barn var han, sønnen deres. Hun var alltid så søvnig om kvelden nu, Kristin – straks hun hadde lagt seg ned og fått gutten inn til seg, så sov de begge to. Erlend lo litt og kastet spånen tilbake på åren. Langsomt kledde han av seg.
Nordover til våren med Margygren og tre eller fire leidangskip. Haftor Graut med tre håløygske skip – men Haftor hadde ingen erfaring, ham skulle han nok råde med som han ville; jo, han skjønte, der ville han selv få råde. For redd eller valen så den der Haftor ikke ut til å være. Erlend strakte seg ut og smilte i mørket. Han hadde tenkt å få mannskap til Margygren utenfor Møre. Men det var fullt opp av djerve, friske drenger både her i bygden og i Birgsi – det fineste mannevalg kunne han få –.
Ikke stort over et år hadde han vært gift. Barnbyrd, bot og faste, og nu gutten først og gutten sist, både dag og natt. Enda – hun var nu den samme søte, unge Kristin – når han kunne få henne til å glemme prestepratet og det griske sugebarnet en liten stund –.
Han kysset hennes skulder, men hun merket det ikke. Stakkar, hun skulle få sove – han hadde så meget å tenke på i natt. Erlend snudde seg fra henne, lå og stirret ut mot stuen på den lille gloprikk i åren. Ja, han burde vel stå opp og dekke over asken – men han gadd ikke –.
I brott og biter kom minnene fra ungdommen. En dirrende skipsstavn som stod og biet et lite øyeblikk på den møtende havbølge – sjøen som vasket innover. Den veldige lyd av stormen og havet. Det gav seg i hele skuten under bårepresset, mastetoppen skar sin ville bue over skyjaget. Det var et sted utfor Hallandskysten –. Overveldet kjente Erlend at tårene fylte hans øyne. Han hadde ikke visst selv hvor disse ørkesløse årene hadde pint ham.
Morgenen efter stod Lavrans Bjørgulfssøn og herr Erling Vidkunssøn øverst i tunet og så på noen av Erlends hester som løp utenfor gjerdet.
«– Jeg mener,» sa Lavrans, «at skal Erlend være med i dette stevnet, da har han en slik stilling og byrd – siden han er kongens og hans mors frende – at han må trede frem i rekken mellom de fremste. Nu vet jeg ikke, herr Erling, om I mener å kunne lite på at hans omdømme i disse saker ikke snarere vil føre ham til en annen side. Hvis Ivar Ogmundssøn vil friste å gjøre noe mottrekk – Erlend er nært bundet også til de menn som vil gå med herr Ivar –»
«Jeg tror lite på at herr Ivar vil gjøre noe,» sa Erling Vidkunssøn. «Og Munan –,» han brettet litt på leppene, «han er så klok at han holder seg borte – han vet at ellers kunne det lett bli klart for alle hvor meget eller lite Munan Bårdssøn gjelder.» De lo begge. «Det er dette – ja, I vet saktens enda bedre enn jeg, Lavrans Lagmannssøn, I som har eders ætt og frender der inne, at de svenske herrene vil nødig regne vårt ridderskap jevngodt med sitt. Det kunne da trenges at vi savnet ingen mann av dem som er de rikeste og høyest byrdige – vi har dårlig råd til å la en mann som Erlend få orlov til å sitte hjemme, skjemte med sin viv og skjøtte gårdene sine – hvordan han nu skjøtter dem,» sa han da han så Lavrans’ mine. Denne smilte flyktig.
«Men mener I at det er uklokt å trenge inn på Erlend for å få ham med, så skal jeg ikke gjøre det.»
«Jeg tror, kjære herre,» sa Lavrans, «at Erlend vil kunne gjøre mere nytte her i bygdene. Som I selv sa – en kan vente at dette oppbudet vil bli møtt med vrangvilje i bygdene syd for Namdalseid – hvor folk mener de har intet å frykte av russerne. Det torde være at Erlend kunne være mann for å snu folks tanker om disse ting i noe monn –»
«Han er så bannsatt løskjeftet,» slapp det ut av herr Erling.
Lavrans svarte med et lite smil: «Kan hende er det det sprog som mange vil skjønne bedre enn – mere innsiktsfulle folks tale –,» igjen så de på hinannen, og begge lo. «I hvorsom er – han kan da gjøre mere skade skulle han gå på stevnet og være for høymælt –»
«Ja, hvis ikke I kan stagge ham så –»
«Det kan jeg i alle fall ikke lenger enn til han treffer slike fugler som han er vant til å fly i flokk med – min måg og jeg er for ulike.»
Erlend kom opp til dem:
«Har dere hatt sånt gavn av messen dere trenger ikke dugurd?»
«Jeg har ikke hørt om dugurd – jeg er slunken som en varg – og tørst –,» Lavrans kjælte for en skittenhvit hest som han hadde stått og håndfart. «Den mannen, måg, som steller arbeidshestene dine, ville jeg kjøre ut av gården min før jeg gikk til bords, var han min mann.»
«Det tør jeg ikke for Kristin,» sa Erlend. «Han har gjort en av ternene hennes med barn –»
«Ja regner dere det for slik en stordåd her i bygden,» sa Lavrans og drog brynene litt i været, «at han tykkes dere umistelige for det –»
«Nei, men I skjønner,» sa Erlend leende. «Kristin og presten vil ha dem gift – og meg vil de ha til å sette mannen i en slik vei at han kan livnære seg med henne. Jenten vil ikke og hennes giftingsmann vil ikke, og Tore vil nødig han òg – men jeg får ikke lov til å kjøre ham ut; hun er redd han da skal stryke av bygden. Ellers så har han nu Ulv Haldorssøn over seg, når han er hjemme da –»
Erling Vidkunssøn gikk mot Smid Gudleikssøn. Lavrans sa til mågen:
«Kristin synes meg noe blek om dagen –»
«Ja,» sa Erlend ivrig. «Kan I ikke snakke til henne, værfar – denne gutten suger aldeles margen ut av henne. Jeg tror hun vil holde ham ved brystet til den tredje fasten som en annen kottkjerring –»
«Ja, hun er svært glad i sønnen sin,» sa Lavrans og smilte litt.
«Ja.» Erlend rystet på hodet. «De sitter i tre timer, hun og Sira Eiliv, og snakker om det at han er blitt rød hist og her, og for hver tann han får, så tykkes det dem at her er hendt et stort jærtegn. Jeg har aldri visst annet enn at barn får gjerne tenner, og det ville vært mere å undres over skulle Nåkkve vår ingen få –»
II
ÅRET EFTER, EN KVELD i slutten av julehelgen, kom Kristin Lavransdatter og Orm Erlendssøn aldeles uventet til mester Gunnulf i hans bygård.
Det hadde blåst og sluddet hele dagen siden før middagstid, og nu utpå kvelden øket været til en ren snestorm. De to var aldeles nedsnedde da de trådte inn i stuen, hvor presten satt over matbordet med huslyden sin.
Gunnulf spurte forskrekket om noe stod på hjemme på gården. Men Kristin rystet på hodet. Erlend var til gjestebud på Gelmin, svarte hun på mågens spørsmål, men hun hadde vært så trett, hun orket ikke bli med.
Presten tenkte på at hun hadde ridd hele veien inn til byen – hennes og Orms hester var aldeles utslitte – det siste stykket hadde de neppe evnet å stri seg gjennom snedrivene. Gunnulf sendte de to huskonene sine med Kristin – de skulle få henne tørre klær. Det var hans fostermor og hennes søster – andre kvinner var der ikke i prestens gård. Selv tok han seg av brorsønnen. Imens snakket Orm:
«Kristin er syk, tror jeg. Jeg sa det til far, men han ble vred –»
Hun hadde vært rent ute av seg i det siste, sa gutten. Han visste ikke hva det var. Han kunne ikke minnes om det var henne eller ham selv som hadde funnet på at de skulle fare hit – jo, hun hadde visst først talt om det at hun lengtet så inn til Kristkirken, og han hadde sagt at da ville han følge med henne. Så i morges, straks efter faren var ridd hjemmefra, hadde Kristin sagt at nu ville hun reise. Orm hadde føyet henne, enda han skjønte været så truende ut – men han likte ikke øynene hennes.
Gunnulf tenkte det gjorde ikke han heller, da Kristin nu kom inn igjen. Uhyggelig mager så hun ut i Ingrids sorte kjole, ansiktet var blekt som bast, og øynene lå innsunket med blåmørke ringer under – blikket var rart og svart.
Det var over tre måneder siden han hadde sett henne – da han var til barnsølet på Husaby. Hun så godt ut da, der hun lå på stas i sengen, og hun hadde sagt at hun kjente seg frisk – det hadde vært en lett forløsning. Så han hadde mælt imot da Ragnfrid Ivarsdatter og Erlend ville at dette barnet skulle gis til en fostermor – men Kristin gråt og tigget om å få ha Bjørgulf ved brystet selv. – Den andre sønnen var blitt døpt efter Lavrans’ far.
Presten spurte derfor aller først efter Bjørgulf – han visste at Kristin hadde heller ikke likt den ammen de gav barnet til. Men hun sa nu at han trivdes godt, og Frida var glad i ham, passet ham meget bedre enn noen kunne ventet. Enn Nikulaus? spurte farbroren. Var han like vakker? Der kom et lite smil på morens ansikt. Nåkkve ble vakrere og vakrere for hver dag. Nei, han snakket ikke meget, men ellers var han fremfor sin alder i alle måter og så stor – ingen skulle tro at han var først på andre vinteren, det sa også fru Gunna –.
Så sank hun hen igjen. Mester Gunnulf så på de to, brorkonen og brorsønnen, det satt en ved hver hans side. De så trette og sørgmodige ut, så han ble rent hjerteklemt av å se på dem.
Orm, han syntes nu alltid tungsindig. Gutten var femten år nu, han ville ha vært den vakreste svenn hvis han ikke hadde sett så vek og svak ut. Han var nesten så høy som sin far, men hans skikkelse var altfor slank og smalskuldret. Også av ansikt lignet han Erlend, men hans øyne var meget mørkere blå, og munnen under det første lille, sorte skjeggdun var enda mindre og vekere, og alltid var den lukket over en sørgmodig liten fure ved munnvikene. Selv Orms smale, brune nakke under det sorte, krøllete hår så underlig ulykkelig ut der han satt litt foroverbøyd og spiste.
Kristin hadde ikke før sittet til bords med mågen sin i hans egen stue. Året før hadde hun vært med Erlend inn til vårtinget i kaupangen, og da hadde de hatt herberge i denne gården, som Gunnulf eide efter sin far, men da bodde presten i korsbrødregården som vikarius for en av kannikene. Nu var mester Gunnulf sogneprest til Steine, men han holdt en hjelpeprest i kallet og forestod arbeidet med bokskrivningen til erkestiftets kirker under kantorens, herr Eirik Finssøns sykdom. Så bodde han i sin egen gård imens.
Stuen var noe ulik de rom som Kristin var vant til. Det var tømmerhus, men midt på den østre gavlvegg hadde Gunnulf latt mure opp en stor kamin, slik som han hadde sett dem i sydlandene; stokkilden brant mellom smijerns bukker. Bordet stod efter den ene langveggen, og ved veggen midt imot var der benker med skrivebrett; foran et bilde av Maria mø brant en lampe av gult metall, og nær ved stod rammer med bøker i.
Fremmed syntes henne stuen, og fremmed syntes henne mågen nu hun så ham sitte her over bordet med huslyden sin, klerker og tjenestekarer som så underlig halvprestelige ut. Der var også noen fattigfolk – gamle kaller og en ung gutt med hinneaktig tynne, røde øyelokk klebende over de tomme øyenhuler. På kvinnebenken hos de to gamle huskoner satt en jente med et toårsbarn i fanget; hun hugget forsultent i seg av sulet, og stappet i barnet så dets kinn holdt på å sprekke.
Det var så at alle prestene ved Kristkirken gav kveldsmat til fattigfolk. Men Kristin hadde hørt at til Gunnulf Nikulaussøn kom færre tiggere enn til de andre prestene, enda – eller fordi – han benket dem hos seg selv i stuen og fagnet hver stavkarl som en hedret gjest. De fikk mat av hans eget fat og øl av prestens egne tønner. Så kom de hit når de syntes de trengte et måltid sul – men ellers gikk de heller til de andre prestene, hvor de fikk grøt og tyntøl i ildhuset.
Og straks skriveren var ferdig med å lese efter maten, ville de fattige gjestene gå. Gunnulf talte med blidhet til hver især, spurte om de ikke ville låne hus her i natt eller om de ønsket noe ellers; men bare den blinde gutten ble igjen. Jenten med barnet bad presten særskilt at hun skulle bli og ikke bære den lille ut nattetider, men hun mumlet en unnskyldning og skyndte seg ut. Så bad Gunnulf en tjenestekar se efter at Arnstein blinde fikk øl og en god seng i gjesteskålen. Han tok en hettekappe på seg:
«Dere, Orm og Kristin, er vel trette og vil til ro. Audhild vil sørge for dere – jeg tenker dere sover når jeg kommer fra kirken.»
Da bad Kristin om å få bli med ham. «Det er derfor jeg er kommet hit,» sa hun og festet sine fortvilede øyne på Gunnulf. Ingrid lånte henne da en tørr kåpe, og hun og Orm ble med i det lille følge som gikk ut av prestegården.
Klokkene ringte som de skulle være like over deres hoder oppe i den svarte natthimmel – det var ikke mange skritt til kirken. De gikk og tråkket i dyp, våt nysne. Det var stille vær nu, ett og annet lite snefnugg dalte enda og skinte svakt i mørket.
Dødstrett prøvde Kristin å lene seg inn til den søylen hun stod ved, men stenen isnet henne. Hun stod i den mørke kirke og stirret opp mot korets lys. Hun kunne ikke se Gunnulf der oppe. Men han satt der mellom prestene med sitt lys ved sin bok. – Nei, hun kunne visst ikke tale til ham allikevel –.
I kveld var det som der ikke skulle finnes hjelp for henne noen steder. Sira Eiliv hjemme satte henne i rette for hun tok det så tungt med sine hverdagssynder – han sa det var fristelse til hovmod; hun skulle bare være flittig til bønner og gode gjerninger, så fikk hun ikke stunder til å gruble så meget over slikt. «Djevelen er ikke dummere enn han skjønner, da går han dog mist om sjelen din til slutt, og gidder ikke friste deg så meget –»
Hun hørte på vekselsangen og husket på nonnenes kirke i Oslo. Der hadde hun selv blandet sin vesle, fattige røst i lovsangen – og nede i langhuset stod Erlend med kappe opp om haken – de to tenkte bare på leilighet til å tales lønnlig ved.
Og hun hadde tenkt om denne hedenske og brennende elskov at det var vel ikke så forferdelig en synd –. De kunne jo ikke annet – og de var da ugift begge to. Det var mest en overtredelse mot menneskenes lov. Han ville jo nettopp ut av et forferdelig syndeliv – og hun hadde tenkt han skulle lettere få kraft til å fri seg fra den gamle last når hun hadde gitt sitt liv og sin ære og lykke i hans hender –.
Sist hun knelte her i denne kirken, da hadde hun fullelig skjønt at den gang hun sa slik i sitt hjerte, da søkte hun bare å narre Gud med løgn og pretter. Ikke deres dyd, men deres gode lykke var skyld i at der fantes bud som de ikke hadde brutt, synder som de ikke hadde øvet. Hadde hun vært en annens hustru da hun møtte Erlend – ikke ville hun ha vært ømmere for hans sjelehelse og hans ære, hun enn den andre, som hun så nådeløst hadde dømt. Intet var der, syntes hun nu, som hun ikke den gang hadde kunnet la seg friste til, i villsinn og fortvilelse. Hun hadde følt elskoven herde sin vilje til den ble hvass og hard som en kniv – rede til å skjære gjennom alle bånd, frendskapets, kristendommens, ærens. Det hadde ikke vært annet i henne enn den brennende sult efter å se ham, være nær ham, åpne sine lepper for hans hete munn og sin favn for den dødelig søte lyst han hadde lært henne –.
Å nei. Djevelen var nok ikke så viss på at han skulle miste hennes sjel –. Men da hun lå her, sønderknust av sorg over sine synder, over sitt hjertes hårdhet, sitt urene liv og sin sjels blindhet – da hadde hun følt at helgenkongen tok henne inn under sin skjermende kåpeflik. Hun hadde fått tak i hans sterke, varme hånd, han hadde pekt for henne mot det lys som er all styrkes og hellighets opphav. Sankt Olav vendte hennes øyne mot Kristus på korset – se Kristin, Guds kjærlighet –. Ja hun hadde begynt å fatte Guds kjærlighet og tålmodighet –. Men hun hadde vendt seg fra lyset igjen og stengt sitt hjerte for det, og nu var det ikke annet i hugen hennes enn utålmodighet og vrede og frykt.
Ussel, ussel var hun. Hun hadde skjønt det selv, slik en kvinne som hun var, måtte trenge hårde prøvelser før hun kunne bli helbredet for sin ukjærlighet. Enda var hun så utålmodig at hun syntes hennes hjerte måtte briste ved de sorgene som var blitt lagt på henne. Det var små sorger – men de var så mange – og hun så lite tålmodig –.
– Hun skimtet sin stesønns høye, smekre skikkelse over på mannssiden –.
Hun kunne ikke gjøre for det. Orm elsket hun som han skulle vært hennes eget barn; men det var umulig for henne å bli glad i Margret. Hun hadde strevet, og strevet og villet true seg til å like barnet helt fra den dagen i fjor vinter da Ulv Haldorssøn kom hjem med henne til Husaby. Hun syntes selv at det var forferdelig – kunne hun føle en slik uvilje og vrede mot en liten mø på ni år! Og hun visste godt at noe kom det av at barnet var så skremmende likt sin mor – hun skjønte seg ikke på Erlend; han var bare stolt av at den lille gullokkede, brunøyde datteren hans var så vakker, og aldri syntes barnet å vekke uhyggesminner hos faren. Det var som Erlend aldeles hadde glemt alt om disse barns mor –. Men det var ikke bare fordi Margret lignet den andre at Kristin hadde imot stedatteren. Margret tålte ikke at noen ville lære henne noe, hun var hovmodig og slem mot tjenestefolkene, usannferdig var hun også, og hun gikk sin far under øynene. Hun holdt ikke av ham slik som Orm gjorde – alltid var det for å få noe når hun smøg seg inn til Erlend med kjærtegn og kjælte. Og Erlend øste gaver ut over henne og føyde alle møens luner. Orm likte heller ikke søsteren, det hadde hun skjønt –.
Hun led fordi hun følte seg så hård og ond siden hun ikke kunne se på Margrets ferd uten med uvilje og dømmesyke. Men enda meget mere led hun ved å se og høre på de evige rivninger mellom Erlend og hans eldste sønn. Hun led aller mest fordi hun skjønte Erlend elsket i sitt innerste hjerte denne gutten så grenseløst – og han ble urimelig og heftig mot Orm for han visste ikke sin arme råd hva han skulle gjøre med sønnen eller hvordan han skulle trygge hans fremtid. Han hadde gitt sine frillebarn gård og fe – men det var likesom en så utenkelig tanke at Orm skulle duge til bonde. Og så gav Erlend seg rent over når han så hvor svak og kraftløs Orm var – da kalte han sønnen råtten, raste med å herde ham, holdt på i timetall og øvde ham i bruk av tunge våpen som gutten umulig orket føre, truet ham til å drikke seg syk om kveldene, halvsprengte gutten på vågelige og slitsomme jaktferder. Under alt dette så Kristin angsten i Erlends sinn – han var vill av sorg ofte, skjønte hun, fordi denne fine og skjønne sønnen hans bare høvet på en eneste plass – og der stod hans byrd i veien. Og så hadde Kristin lært å forstå hvor liten tålmodighet Erlend hadde, når han måtte engste seg for eller ynke noen han holdt av.
Hun så at Orm skjønte det også. Og hun så at den unges sinn ble kløvet av kjærlighet til faren og stolthet over ham – og forakt for mannens urimelighet når Erlend lot sitt barn bøte for de bekymringer som han selv og ikke gutten hadde voldt, lå for hånden. Men Orm hadde sluttet seg til sin unge stemor – hos henne var det som han pustet ut og kjente seg friere til mote. Når han var alene med henne, kunne han både skjemte og le – på sin stille måte. Men dette likte ikke Erlend – det var som han mistenkte disse to for å sette seg til doms over hans adferd.
Å nei, det var ikke lett for Erlend – ikke rart at han ble sånn når det gjaldt de to barna. Allikevel –.
Hun skalv av smerte enda når hun tenkte på det.
De hadde hatt gården full av gjester uken før. Nu hadde Erlend latt innrede det loftet som var nederst i hallen over kleven og forstuen, da Margret kom hjem – det skulle være hennes jomfrubur, sa han, og der sov hun med den ternen som hennes far hadde satt til å følge og tjene møen; også Frida lå der med Bjørgulf. Men da de nu fikk så mange julegjester, så hadde Kristin redd til de unge mennene på dette loftsrom; de to terner og spedbarnet måtte sove i tjenestekonenes hus. Men nettopp fordi hun hadde tenkt Erlend ville kanskje ikke like at hun viste Margret til sengs med tjenestefolket, hadde hun redd til henne på en av benkene i hallen, hvor fruer og møer sov. Margret var alltid vond å få opp om morgenene; denne morgen hadde Kristin vekket henne mange ganger, men hun hadde lagt seg til igjen, lå og sov enda efter at alle de andre var oppe. Kristin ville ha hallen ryddet og istandsatt; gjestene skulle ha dugurd – og så mistet hun rent tålmodigheten. Hun hadde revet dynene bort under Margrets hode og tatt bort overbredslet. Men da hun så barnet ligge der nakent på skinnlakenet, hadde hun kastet kåpen fra sine skuldre over henne. Det var et plagg av simpelt, ufarvet vadmel – hun brukte det bare når hun gikk til og fra ildhuset og burene og så efter matstellet.
Erlend kom inn i det samme. Han sov i et bur med noen andre menn, for fru Gunna lå hos Kristin i husbondssengen. Og så var han blitt aldeles rasende. Han hadde tatt henne i armen så merkene efter hans fingre stod i holdet hennes enda:
«Synes du det at denne datteren min kan ligge i halm og vadmel. Margit er min, hun, enda hun ikke er din – det er godt nok til henne som ikke er for godt til dine egne barn. Men har du hånet den uskyldige vesle møen så disse konene så på, så får du rette det opp for de samme fruenes øyne – bred på Margit det som du tok av henne –»
Det var sånn at Erlend hadde vært drukken kvelden før, og da var han alltid gretten morgenen efter. Og at han vel tenkte kvinnene snakket seg imellom når de så barna efter Eline. Og han ble sår og øm over deres anseelse –. Allikevel –.
Hun hadde prøvd å tale med Sira Eiliv om det. Men han kunne ikke hjelpe henne her. Gunnulf hadde sagt de synder som hun hadde skriftet og bøtet før Eiliv Serkssøn ble hennes sogneprest, dem trengte hun ikke nevne for ham uten hun selv skjønte han måtte kjenne dem for å kunne dømme og råde i hennes saker. Så var det meget som hun ikke var kommet til å si ham, enda hun selv følte hun kom derved til å stå i Sira Eilivs øyne som et bedre menneske enn hun var. Men det var så godt for henne å eie denne gode og renhjertede manns vennskap. Erlend gjønte med det – men hun hadde sånn trøst av Sira Eiliv. Med ham kunne hun tale så meget hun ville om sine barn; alle de småtidender som hun kjedet Erlend på dør med, dem gadd presten drøfte med henne. Han hadde slikt lag med småbarn og god forstand på deres små plager og sykdommer. Erlend lo av henne når hun selv gikk i ildhuset og laget kråsedisker som hun sendte inn til prestehuset – det var sånn at Sira Eiliv var glad i god mat og drikke – og det moret henne å sysle med slikt og prøve det som hun hadde lært hos sin mor eller sett i klostret. Erlend var likeglad hva han åt, bare han alltid fikk kjøtt når det ikke var faste. Men Sira Eiliv kom og snakket og takket og priste hennes dyktighet når hun hadde sendt ham et spidd med rypekyllinger i kapper av fint flesk eller en disk med rentunger i franskvin og honning.
Og han rådet henne med hagen hennes, skaffet henne stiklinger fra Tautra, hvor hans bror var munk, og fra Olavsklostret, der prioren var hans gode venn. Og så leste han for henne og kunne berette så meget vakkert om livet ute i verden –.
Men fordi han var så god og trolynt en mann, så var det ofte vanskelig å snakke med ham om det onde hun så i sitt eget hjerte. Da hun bekjente for ham hvor forbitret hun var blitt over Erlends adferd den gangen med Margret, så hadde han lagt henne på hjerte at hun måtte bære over med sin husbond. Men han syntes å mene det var dog Erlend alene som hadde forgått seg da han talte så urettferdig til sin hustru – og det i fremmedes påhør. Kristin mente nok det, hun med. Men innerst i sitt hjerte følte hun en medskyld som hun ikke kunne rede ut, og som voldte henne dyp hjerteve.
Kristin så opp mot helgenskrinet som glimtet mattgyldent oppe i halvmørket bak høyalteret. Hun hadde ventet så visst, når hun stod her igjen, så skulle det atter skje noe – en forløsning i hennes sinn. Igjen ville et levende vell springe i hennes hjerte og skylle vekk all den uro og angst og bitterhet og forvirring som fylte det.
Men der var ingen som hadde tålmodighet med henne i kveld. Har du ikke lært det en gang alt, Kristin – å holde din egenrettferdighet frem i lyset av Guds rettferdighet, din hedenske og selviske elskov opp i kjærlighetens lys. Du vil jo ikke lære det, Kristin –.
Men sist hun knelte her, da hadde hun hatt Nåkkve i favnen. Hans lille munn mot hennes bryst varmet så godt inn i hjertet, det ble som mykt voks, så lett for den himmelske kjærlighet å danne. Hun hadde jo Nåkkve, han løp hjemme i hallen, så ven og så søt at det sprengte i brystet hennes bare hun tenkte på ham. Det bløte, lokkede håret hans tok til å mørkne nu – han ble visst sorthåret som sin far. Og han var så sprettende full av liv og av sinne –. Hun laget dyr til ham av gamle skinnfeller, og han kastet dem og sprang efter om kapp med de unge hundene. Så endte det gjerne med at skinnbjørnen falt i åreilden og brant opp, med os og fæl stank, og Nåkkve stod og hylte og hoppet og trampet og stupte hodet sitt ned i hennes fang – der endte enda alle hans eventyr. Ternene sloss om hans gunst, mennene tok ham og slengte ham opp i taket når de kom inn i stuen. Så gutten Ulv Haldorssøn, så løp han bort og klenget om mannens ben – Ulv hadde tatt ham med seg ut i bugården somme tider. Erlend kneppet i fingrene til sin sønn og satte ham på sin skulder et øyeblikk – men faren var den på Husaby som gav minst akt på gutten. Enda han var glad i Nåkkve. Erlend var glad for han hadde to ektefødte sønner nu.
Morens hjerte krympet seg:
Bjørgulf hadde de tatt fra henne. Han sutret når hun ville holde ham, og Frida la ham straks til sitt bryst – fostermoren våket skinnsyk over gutten. Men det nye barnet gav hun ikke fra seg. De hadde sagt, moren og Erlend, at hun skulle nu spares, og så tok de hennes nyfødte sønn og gav til en annen kone. Det var nesten som hun følte en slags hevngjerrig glede når hun tenkte på at de hadde ikke nådd annet med det enn at nu kunne hun vente hun skulle eie det tredje barnet før Bjørgulf var fulle elleve måneder gammel.
Hun torde ikke snakke om det med Sira Eiliv. Han ville vel bare tro at hun harmet seg fordi hun allerede nu skulle gjøre den ferden om igjen. Men det var ikke det –.
Hjem fra sin valfart var hun kommet med en dyp gru i sinnet – aldri mere skulle dette villsinn få makt over henne. Sommeren til ende hadde hun sittet alene med sitt barn nede i den gamle stuen, veiet i sitt sinn erkebiskopens ord og Gunnulfs tale, vært årvåken i bønn og bot, flittig i arbeidet på å bringe den forsømte gården på fote, for å vinne sine husfolk med godhet og omtanke for deres velferd, ivrig for å hjelpe og tjene alle omkring seg så langt som hennes hender og hennes makt nådde. Det sank en sval og liflig fred ned i henne. Hun støttet seg til tankene om sin far, hun støttet seg med bønner til de hellige menn og kvinner som Sira Eiliv leste om, og grunnet over deres standhaftighet og mot. Og øm av lykke og takknemlighet husket hun på broder Edvin, som hadde tedd seg for henne i måneskinnet hin natten. Hun hadde nok skjønt hans budskap da han smilte så mildt og hengte votten sin på måneskinnsbjelken. Hadde hun bare tro nok, så skulle hun bli en god kvinne.
Da det første ekteskapsåret deres var gått til ende, fikk hun flytte tilbake til sin husbond. Hun trøstet seg selv når hun kjente seg usikker – erkebiskopen selv hadde lagt henne på sinne at i samlivet med sin mann skulle hun syne sitt nye hjertelag. Og hun strevet jo med nidkjær omhu for hans velferd og hans heder. Erlend selv hadde sagt det: «Det ble slik allikevel, Kristin – du bar æren inn på Husaby igjen.» Folk viste henne så megen godhet og aktelse – alle syntes villige til å glemme hun hadde begynt sitt ekteskap med en liten overilelse. Hvor husfruer kom sammen, ble hun rådspurt, folk roste hennes stell på gården, hun ble hentet til brudekone og til nærkone på storgårdene, ingen lot henne føle at hun var ung og uerfaren og nykommen til bygdene. Tjenestefolket ble sittende i hallen utover kvelden aldeles som hjemme på Jørundgård – de hadde alle noe å spørre matmoren om. Det tok henne som en rus at folk var så snille mot henne, og at Erlend var stolt av henne –.
Så fikk Erlend råde med oppbudet i skipredene syd for fjorden. Han fór omkring og red og seilte og hadde travelt med folk som kom, og brev som skulle sendes. Han var så ung og vakker og så glad – det slåpne, uglade som hun hadde sett over ham så ofte før i tiden, var som blåst av mannen. Han tindret nyvåken som en morgen. Han hadde liten tid til overs for henne nu – men hun ble yr og kåt når han kom nær henne med det smilende åsyn og de eventyrlystige øynene.
Hun hadde ledd med ham av det brevet som var kommet fra Munan Bårdssøn. Ridderen hadde ikke vært ved hirdstevnet selv, men han spottet hele tilstelningen og især det at Erling Vidkunssøn var blitt gjort til riksforstander. Først hadde han nok gitt seg selv navnebøter – han ville nok kalles drottsete nu. Munan skrev også om hennes far:
«Bergulven fra Sil krøp under en sten og satt kyrr. Jeg mener, din værfar tok seg herberge hos prestene ved Laurentiuskirken og lot ikke høre sitt fagre mål ved ordstevnene. Hadde han der i sitt verge brever under herr Erngisles og herr Karl Turessons segl; er de enda ikke sundslitt, da har skinnet vært seigere enn Pukens skosåler. Må du òg vite at Lavrans gav åtte mark brent til Nonneseteren. Ventelig har mannen skjønt at Kristin hadde ikke så tråkig der som hun rettelig burde –»
Hun hadde nok følt et sting av smerte og skam ved det, men hun hadde måttet le med Erlend. Vinteren og våren hadde gått for henne i en rus av munterhet og lykke. En og annen storm for Orms skyld – Erlend visste ikke om han skulle ta gutten med seg nord. Det endte med et utbrudd i påsken – om natten gråt Erlend i hennes arm: han våget ikke ta sin sønn med om bord, var redd at Orm skulle ikke kunne gjøre fyllest for seg på et krigstog. Hun hadde trøstet ham og seg selv – og den unge – kanskje vokste gutten seg sterkere med årene.
Den dagen hun red med Erlend til ørene i Birgsi, hadde hun hverken kunnet være redd eller bedrøvet. Hun var som drukken av ham og av hans glede og hans overmot.
Da hadde hun ikke selv visst at hun alt gikk med det andre barnet. Hun hadde trodd når hun kjente seg uvel – Erlend ståket slik, det hadde vært så meget med uro og drikkelag hjemme, og Nåkkve suget henne ut. Da hun følte det nye livet røre seg, var hun blitt – –. Hun hadde gledet seg slik til vinteren, til å ferdes i by og bygd med sin vakre, djerve husbond, hun da var ung og vakker selv. Hun hadde tenkt å venne gutten fra til høsten – det var tungvint å skulle føre ham og barnedeien med seg overalt hvor hun fór. Hun var så viss på at i denne russeleidangen skulle Erlend nok vise han duget til annet enn legge øde sitt navn og sitt gods. Nei, hun var ikke blitt glad, og hun hadde sagt det til Sira Eiliv. Da satte presten henne meget hardt i rette for hennes ukjærlige og verdslige sinnelag. Og hele sommeren hadde hun gått og strevet for å være glad og takke Gud for det nye barnet hun skulle få, og for de gode tidender som hun spurte om Erlends djerve fremferd nordpå.
Så kom han hjem like før mikalsmesse. Og hun hadde skjønt at han ble ikke meget glad da han så hva som stod for døren. Så hadde han sagt det om kvelden:
«Jeg trodde det at når jeg en gang fikk deg – det skulle være som å drikke jul hver dag. Men det ser ut til å bli mest lange faster.»
Hver gang hun husket på det, slo blodvågen over hennes ansikt, like hett som hin kvelden da hun snudde seg fra ham, mørkerød og uten tårer. Erlend hadde prøvd å slette det ut med kjærlighet og godhet. Men hun kunne ikke vinne over det. Den ild i henne som ikke alle angerstårer hadde evnet slukke eller syndeangsten kvele – det var som Erlend hadde tråkket den ut med foten sin da han sa de ordene.
Sent på natten satt de foran skorstenen hjemme hos Gunnulf, han og Kristin og Orm. Et krus med vin og småbegre stod på kanten av ildstedet. Mester Gunnulf hadde flere ganger slått på at gjestene burde nu søke hvile. Men Kristin bad om å få sitte.
«Minnes du, måg,» spurte hun, «jeg sa deg en gang at presten hjemme hos oss rådet meg til å klostergi meg hvis ikke far ville samtykke i at Erlend og jeg ble gift –»
Gunnulf så uvilkårlig bort på Orm. Men Kristin sa med et sykt lite smil:
«Tenker du den voksne drengen vet ikke jeg er svak og syndig kone?»
Mester Gunnulf svarte sakte:
«Hadde du hug til nonnelevnet den gangen, Kristin –?»
«Gud kunne vel åpnet mine øyne når jeg først var kommet i hans tjeneste.»
«Kan hende mente han dine øyne trengte å åpnes så du skulle lære å skjønne du bør være i hans tjeneste hvor du så er. Husbond, barn og husfolket på Husaby trenger vel at en trofast og tålmodig Guds tjenestekone går imellom dem og sørger for deres tarv –.
Sikkert gjør den mø det beste giftermål som kårer seg Kristus til brudgom og ikke gir seg i noen syndig manns vold. Men det barn som alt har misgjort –»
«Jeg ville du skulle kommet til Gud med kransen din,» hvisket Kristin. «Sånn sa han til meg, broder Edvin Rikardssøn, som jeg har talt om for deg ofte. Mener du det samme –»
Gunnulf Nikulaussøn nikket.
– «Enda mangen kvinne har reist seg opp av syndeliv med en slik kraft at vi nu tør be om hennes forbønn. Men det hendte oftere før i verden, da hun ble truet med pinsler og bål og gloende tenger hvis hun nevnte seg kristen. Jeg har ofte tenkt, Kristin, at da var det lettere å rive seg løs av syndens snører, når det kunne skje slik voldelig i ett tak. Enda vi mennesker er så fordervet – motet bor dog av naturen mangen en i brystet – og motet er det oftest som driver en sjel til å søke frem mot Gud. Så pinslene har vel egget like mange til trofasthet som de skremte til frafall. Men et ungt, villfarent barn, som blir revet ut av syndelyst enda før hun har lært å skjønne hva den fører over hennes sjel – blir satt i søstrelag med rene møer som har gitt seg hen for å våke og be for dem som sover ute i verden –.
– Gid det var sommer snart,» sa han plutselig og reiste seg.
De to andre så forundret opp på ham.
«Ja, jeg kom til å minnes når gjøken galer i liene om morgenen hjemme på Husaby. Alltid hørte vi den først i øst i åsen bak husene, og så svarte det langt borte fra skogen omkring By – det klang så vakkert utover sjøen i morgenstillen. Tykkes deg ikke det er vakkert på Husaby, Kristin?»
«Østgjøk er gråtegjøk,» sa Orm Erlendssøn sakte. «Meg tykkes Husaby den fagreste gård i verden.»
Presten la et øyeblikk hendene på brorsønnens smale skuldre:
«Slik tenkte også jeg, frende. Det var farsgården for meg også. Yngste sønnen står ikke odelen nærmere enn du gjør, Orm min!»
«Da far levde med min mor, var du nærmest i arv,» sa den unge like sakte.
«Vi kan ikke for det, jeg og barna mine, Orm,» mælte Kristin sorgfullt.
«Du har vel også merket jeg bærer ikke agg til dere,» svarte han stille.
«Det er sånn bred og åpen bygd,» sa Kristin om litt. «En ser så vidt fra Husaby, og himmelen er så – så vid. Der jeg er fra, ligger den som et tak like over fjellsidene. Dalen ligger så rund og grønn og frisk nede i ly. Verden blir så passelig – ikke for stor og ikke for trang.» Hun sukket og rørte hendene i fanget sitt.
«Han hadde hjemmet sitt der, den mannen som din far ville giftet deg med,» spurte presten, og konen nikket.
«Sørger du noen tid for du fikk ikke ham,» spurte han igjen, og hun rystet på hodet.
Gunnulf gikk bort og tok en bok fra rammen. Han satte seg ned igjen der ved ilden, kneppet opp spennene og lette mellom bladene. Han leste dog ikke, men han satt med boken oppslått i fanget.
«Da Adam og hans hustru hadde trosset Guds vilje, da kjente de i sitt eget kjød en kraft som trosset deres vilje. Gud hadde skapt dem, karlmann og kone, unge og vene, for at de skulle leve i hjonelag og avle seg medarvinger til hans godhets gaver, Paradishagens fagerhet, frukten av livets tre og evig sælhet. De trengte ikke blyges over sin skapning, for så lenge som de var Gud lydige, var hele deres legeme og alle deres lemmer i deres viljes vold, slik som hånd og fot er det.»
Blødende rød klemte Kristin hendene i kors under barmen. Presten bøyde seg litt frem mot henne; hun følte hans sterke, gule øyne på sitt senkede åsyn:
«Eva ranet det som hørte Gud til, og hennes husbond tok imot da hun gav ham det som med rette var deres faders og skapers eiendom. Nu ville de være hans like – da merket de at først ble de hans like i dette: Som de hadde forrådt hans herredømme i storverdenen, så var nu deres herredømme over den lille verden, sjelens hus av kjød, forrådt. Som de hadde sveket sin herre Gud, så ville nu legemet svike sin herre sjelen.
Da tyktes disse legemer dem så stygge og hatefulle at de gjorde seg klær for å gjemme dem. Først som en stutt brok av fikenløv. Men som de mere og mere lærte å kjenne sin egen kjødelige naturs vesen, så drog de klærne opp over hjertestedet og over ryggen som er uvillig til å bøye seg. Inntil disse siste dagene, da mennene kler seg i stål til det ytterste ledd av finger og tå og dølger sitt åsyn bak hjelmgitteret – slik er ufred og svik vokst i verden.»
«Hjelp meg, Gunnulf,» bad Kristin. Hun var hvit helt ut på leppene. «Jeg – jeg kjenner ikke min egen vilje.»
«Si da ’skje din vilje’,» svarte presten sakte. «Du vet at det er: Du skal åpne ditt hjerte for hans kjærlighet. Da må du elske ham igjen av all din sjels kraft –»
Kristin snudde seg brått mot mågen:
«Du vet ikke, du, hvor kjær jeg hadde Erlend. Og barna mine –!»
«Søster min – all annen elskov er bare som en speiling av himmelen i vassdeplene på en sølet vei. Tilsølt blir du hvis du vil senke deg deri. Men minnes du alltid at det er en speiling av lyset fra hin annen heim, da vil du glede deg over fagringen og vokte deg vel at du bryter den ikke ved å rote opp det dynn som er i bunnen –»
«Ja. Men du er prest, du, Gunnulf – har lovet Gud selv at du skulle fly disse – vanskeligheter –»
«Det har du også, Kristin – da du lovet å forlate djevelen og hans verk. Djevelens verk er det som begynner i søt lyst og ender med at to mennesker er som ormen og padden som stinger hverandre med tann. Det lærte Eva, at da hun ville gi sin mann og sin ætt det som Gud eide, da brakte hun dem ikke annet enn utlegd og blodskyld og døden, som kom inn i verden da bror drepte bror på hin første vesle åkeren, hvor torner og tistler grodde i røysene om de små teigene –»
«Ja. Men du er prest, du,» sa hun som før. «Ikke skal du hver dag friste å komme til enighet med en annen om å ville,» hun skar i gråt, «være tålmodig –»
Presten sa med et lite smil:
«Om den sak er uenighet mellom legeme og sjel hos hvert mors barn. Derfor er vigsel og brudemesse satt for at mann og kvinne skal få hjelp til å leve, ektehjon og foreldre og barn og husfeller, som trofaste og hjelpsomme følgesvenner på ferden mot fredens hjem –»
Kristin sa sakte:
«Det tykkes meg at det må være lettere å våke og be for dem som sover ute i verden, enn streve med sine egne synder –»
«Det er så,» sa presten skarpt. «Men ikke tror du nu vel, Kristin, at det har levd en vigselmann som ikke måtte verge seg selv mot fienden i det samme laget han skulle også friste å verge lammene mot ulven –»
Kristin sa sakte og sky:
«Jeg hadde tenkt – de som ferdes mellom helligdommer og råder over alle sterke ord og bønner –»
Gunnulf lutet seg fremover, stelte med varmen og ble sittende med albuene på knærne:
«Det er seks år i disse dagene siden vi kom til Roma, Eiliv og jeg og to skotske prester som vi ble kjent med i Avignon. Vi hadde gått til fots hele veien –.
Vi kom til staden like før fasteinngang. Da holder folket i sydlandene store veitsler og gjestebud – de kaller det carne vale. Da renner vinen, rød og hvit, som elver i tavernhusene, og folk danser ute om natten og har bluss og bål på de åpne plassene. Det er vår i Italia da, og blomstene kommer i enger og hager, og kvinnene smykker seg med dem og kaster roser og fioler ned til folk som går på gatene – de sitter oppe i vinduene og har hengt tepper av silke og gudvev fra karmen utover murenes sten. For alle husene er av sten der nede, og ridderne har sine borger og faste hus midt inne i staden. Der er visst ingen bjarkøy-rett eller lov om byfred i den byen – men de og tjenestesvennene deres slåss i gatene så blodet renner –.
Det lå et slikt kastell i gaten der vi bodde, og den herren som rådet for det, het Ermes Malavolti. Det skygget hele den trange veiten der vårt herberge lå, og rommet vårt var mørkt og kaldt som fangehullet i en stenborg. Ofte når vi gikk ut, måtte vi klemme oss inn til muren mens han red forbi med sølvbjeller på klærne og en hel sveit av væpnede svenner, og lort og råttenskap skvatt under hovene, for der i landet kaster folk alt trekk og smuss ut for dørene bare. Gatene er kalde og mørke og trange som bergskorter – ligner lite de grønne stredene i byene våre. I de gatene holder de skeid den tiden det er carne vale – lar ville arabiske hester renne i kapp –.»
Presten satt litt, så tok han på igjen:
«Denne herr Ermes hadde en frendekone boende i huset sitt. Isota het hun, og hun kunne vært Isodd hin bjarte selv. Av hud og hår var hun på lét som honning, men hennes øyne var visst sorte. Jeg så henne noen ganger ved et vindu –.
– Men utenfor staden er landet mere øde enn de ødeste heiene her i landet, hvor intet ferdes uten ren og varg og ørn skriker. Enda der er byer og kasteller i bergene rundt omkring, og ute på de grønne viddene ser en spor overalt av at folk har bodd her før i verden, og der beiter store flokker av sauer og bølinger av hvite okser. Gjetere med langspyd følger dem til hest, og det er farlige gjester for veifarende å møte, for de slår dem ihjel og raner dem og kaster likene i huler i jorden –.
Men ute på disse grønne slettene ligger pilegrimskirkene –»
Mester Gunnulf taug litt:
«Kan hende synes dette landet så usigelig øde fordi staden ligger innpå der, den som var dronning over hele den hedenske verden og ble Kristi festemø. Og vaktene har forlatt byen, og staden synes i den yre gildeslarm som en forlatt frue. Ribbaldene har slått seg ned i borgen der husbonden er ikke hjemme, og de har lokket fruen til å ture med dem i deres lyst og blodspill og ufred –
Men under jorden er der herligheter som er dyrere enn alle herligheter som sol skinner på. Der er de hellige martyrers graver, hugget inn i selve fjellet under – og det er så mange at en svimler av å tenke på det. Når en minnes hvor mange de er, de pinselsvitner som her har lidd døden for Kristi sak, da synes en at hvert støvgrann som ribbaldenes hestehover hvirvler opp, må være hellig og verd å tilbe –»
Presten drog en tynn kjede frem under sine klær og åpnet det lille sølvkors som hang ved. Inni var noe svart, som lignet knusk, og et lite grønt ben.
«En gang hadde vi vært nede i disse gangene hele dagen, og vi hadde lest våre bønner i huler og oratorier, der de første læresveinene til Sankt Peter og Sankt Pål hadde møttes til messe. Da gav munkene som eide den kirken hvor vi var gått ned, oss disse helligdommer. Det er litt av en slik svamp som de fromme møene brukte å tørke opp martyrblodet med så det ikke spiltes, og en fingerleddsknoke av en hellig mann, som Gud alene vet navnet på. Da lovet vi fire hinannen at vi skulle hver dag rope til denne hellige, hvis ære er ukjent for menneskene, og alltid minnes at intet i verden er verd å attrå uten hans miskunn –»
Kristin kysset korset ærbødig og gav det til Orm, som gjorde likeens. Da sa Gunnulf med ett:
«Jeg vil gi deg denne helligdom, frende.»
Orm lutet ned på ett kne og kysset farbrorens hånd. Gunnulf hengte korset over den unges hals.
«Kunne ikke du ha hug til å se disse stedene, Orm?»
Guttens drag lyste opp i et smil:
«Jo, det vet jeg da nu at dit skal jeg komme en gang.»
«Har du aldri hatt hug til å bli prest?» spurte farbroren.
«Jo,» svarte gutten. «Når far har bannet disse veke armene mine. Men jeg vet ikke om han ville like at jeg ble prest. Så er der det som du vet,» sa han sakte.
«Det kan vel skaffes dispens for din byrd,» svarte presten jevnt. «Kan hende, Orm, vi kunne følges syd en gang i verden, du og jeg –»
«Fortell mere, farbror,» bad Orm sakte.
«Ja, det skal jeg.» Gunnulf tok om stolens armlener og så inn i ilden.
«Mens jeg vandret der og så ikke annet enn minner om pinselsvitnene og mintes de utålelige kvaler de hadde båret for Jesu navns skyld. Da kom en svær fristelse over meg. Jeg tenkte på at drotten hadde hengt naglet til korset de timene. Men hans vitner var blitt kvalt med ufattelige pinsler i mange dager – koner så sine barn pint ihjel for sine øyne, unge, spede møer fikk holdet kjemmet med jernkammer fra knoklene, unge småsveiner ble drevet mot klodyr og gale okser –. Da kom det for meg som om mange av disse hadde båret mere enn Kristus selv –.
Jeg grunnet over dette til jeg syntes at mitt hjerte og min hjerne måtte briste. Men til slutt kom det lys til meg som jeg hadde bedt og tigget om. Og jeg skjønte at som disse hadde lidd, slik burde vi alle ha mot til å lide. Hvem ville være så tåpelig at han ikke gjerne tar pinsler og møye når dette var veien til en trofast og standhaftig brudgom som bier med åpen favn og brystet blodig og brennende av elskov.
Men han elsket menneskene. Og derfor døde han som brudgommen som er gått ut for å berge sin brud av røvernes hender. Og de binder ham og tyner ham til døde, men han ser sin søteste venn sitte til bords med sine bødler, skjemte med dem og spotte hans pine og hans trofaste kjærlighet –.»
Gunnulf Nikulaussøn slo hendene for sitt ansikt:
«Da skjønte jeg at denne veldige kjærlighet oppholder alt i verden – selv ilden i helvete. For om Gud ville, kunne han ta sjelen med vold – da var vi aldeles avmektige i hans hånd. Men siden han elsket oss som brudgommen elsker bruden, da vil han ikke tvinge henne, men vil hun ikke fagne ham godvillig, da må han tåle at hun flyr ham og skyr ham. Men jeg har også tenkt at kan hende kan ingen sjel dog fortapes til evig tid. For hver sjel må attrå denne kjærlighet, tykkes meg, men det synes så dyrt kjøp å la fare alle andre koster for den saks skyld. Men når ilden har fortært all annen motvillig og gudsfiendsk vilje, da skal til sist viljen til Gud, om den ikke var større i et menneske enn som en nagle i et helt hus, ligge igjen i sjelen som jernet ligger efter i branntomten –.»
«Gunnulf» – Kristin reiste seg halvt opp, «– jeg blir redd –»
Gunnulf så opp, hvit, med flammende øyne:
«Jeg ble også redd. For jeg skjønte denne Guds kjærlighets kval får ikke ende så lenge som det fødes mann og mø på jorden, og han må reddes for å miste deres sjeler – så lenge som han daglig og timelig hengir sitt legeme og sitt blod på tusen altere – og der er mennesker som vraker offeret –.
Og jeg reddedes over meg selv som uren hadde tjent ved hans alter, sagt messen med urene lepper og løftet ham med urene hender – og jeg tyktes meg lik den mann som hadde ført sin elskede til et skjenselssted og forrådt henne –»
Han grep Kristin i sine armer da hun segnet, og han og Orm bar den avmektige kone bort på sengen.
Om en stund åpnet hun øynene – satte seg opp og slo hendene for ansiktet. Hun brast i gråt, vilt og klagende:
«Jeg kan ikke, jeg kan ikke. Gunnulf – når du taler slik, da skjønner jeg at jeg kan aldri –»
Gunnulf tok hennes hånd. Men hun snudde hodet bort fra mannens ville og bleke åsyn.
«Kristin. Ikke kan du nøyes med noen ringere kjærlighet enn den som er mellom Gud og sjelen –.
Kristin, se deg om, hva verden er. Du som har født to barn – har du aldri tenkt på dette at hvert barn som fødes, døpes i blod, og det første et menneske ånder inn på denne jord, er blodteven. Tykkes deg ikke at du som er mor deres, skulle legge all din id i dette – at dine sønner skal ikke falle tilbake til hin første dåpspakt med verden, men holde fast ved den annen pakt, som de festet med Gud ved skirselsbrønnen –»
Hun hulket og hulket.
«Jeg er redd for deg,» sa hun igjen, «Gunnulf, når du taler slik, da skjønner jeg at aldri evner jeg finne frem til freden –»
«Gud vil finne deg,» sa presten sakte. «Vær stille, og fly ikke for ham som har søkt efter deg før du ble til i din mors liv.»
Han satt litt der ved sengekanten. Så spurte han jevnt og rolig om han skulle vekke Ingrid og be konen komme og hjelpe henne av klærne. Kristin rystet på hodet.
Da gjorde han tre ganger korstegn over henne. Så bød han Orm god natt og gikk inn i kleven, hvor han sov.
Orm og Kristin kledde av seg. Gutten syntes bunnløst senket i tanker. Da Kristin hadde lagt seg, kom han bort til henne. Han så på hennes gråtskjoldede ansikt og spurte om hun ville han skulle sitte hos henne til hun sovnet.
«Å ja – å nei, Orm, du er vel trett, du som er ung. Det må være langt på natten –»
Orm stod litt enda.
«Tykkes deg ikke underlig,» sa han med ett. «Far og farbror Gunnulf – så ulike som de er hinannen – de er da like òg på et vis –»
Kristin lå litt og tenkte:
«Ja, kanskje – de er ulike andre menn –»
Litt efter sov hun, og Orm gikk bort til den andre sengen. Han kledde av seg og krøp inn. Der var linlaken under og linnets overdrag på putene. Gutten strakte seg nytende ut på det glatte, kjølige leie. Hjertet hans banket av spenning ved disse nye eventyr som farbrorens ord hadde vist ham vei til. Bønner, faster, alt han hadde øvet fordi han var blitt lært til det – ble nytt med ett – våpen i en fager krig som han lengtet mot. Kanskje ville han bli munk – eller prest – hvis han kunne få dispens for det at han var født i ekteskapsbrudd –.
Gunnulfs leie var en trebenk med et skinnlaken over litt halm og en eneste liten hodepute, så han måtte ligge helt utstrakt. Presten tok av seg kjortelen, la seg ned i underklærne og drog det tynne vadmelsteppe over seg.
Den lille lysveke, som var tvinnet om en jernstake, lot han brenne.
Han var nedknuget av angst og uro efter sine egne ord.
Han kjente seg avmektig av lengsel efter hin tiden – skulle han aldri igjen finne hin hjertets bryllupsglede som hadde fylt ham helt den våren i Roma. Sammen med sine tre brødre gikk han i solen over de grønne, blomsterstjernede enger. Han ble skjelv og svak av å se, så fager var verden – og så vite at alt dette var aldeles intet mot hint livs rikdommer. Enda hilste denne verden dem med tusen små, glade og søte minner om brudgommen. Liljene på marken og fuglene under himmelen minnet om hans ord, slike esler som de så, og slike brønner som de stensatte cisternene de gikk forbi, hadde han talt om. De fikk mat hos munkene ved de kirkene som de gjestet, og når de drakk den blodrøde vin og flådde den gyldne skorpe av hvetebrødene, skjønte de fire prester fra bygglandene hvorfor Kristus hadde hedret vinen og hveten, som var renere enn alle andre fødeemner Gud hadde gitt menneskene, med å ville vise seg i disses lignelse under messeofferet –.
Den våren hadde han ikke kjent uro eller frykt. Så løst hadde han følt seg fra denne verdens lokkelser at når han kjente det lunkne solskinn på sin hud, da ble det ham bare så lettfattelig, det han før hadde grunnet over i angst. Hvordan dette hans legeme kunne renses av ild til forklarelsens legeme –. Lett og løst fra jordens tarv trengte han ikke mere søvn enn gjøken blunder vårnettene. Hjertet sang i hans bryst – han følte sin sjel som en brud i brudgommens arm.
Han hadde selv skjønt – dette skulle ikke vare. På jorden kunne ingen mann leve slik lenge. Og han hadde tatt imot hver time av denne lyse våren som et pant – et nådig løfte som skulle styrke ham til utholdenhet når det mørknet i skyene over ham og veien førte ned i mørke gjel over durende elver og over kalde snefonner –.
Men det var først da han kom tilbake til Norge, at ufreden riktig hadde fått makt over hans sinn.
Der var så meget. Der var hans rikdommer. Den store farsarv – og det rike sognekall. Der var veien som han så ligge for seg. Hans plass i domkapitlet – han visste den var eslet ham. Hvis han ikke skilte seg fra alt han eide – gikk inn i predikebrødrenes kloster, ble viet munk og bøyde seg under regel. Det var det liv han attrådde – med halv hug.
– Og så, når han var gammel nok og herdet nok i kampen –. Under Norgesveldet levde og døde mennesker hundhedenske eller villførte av de vranglærer som russerne førte frem i kristendommens navn. Finnefolket og de andre halvville folkene som han måtte tenke på all tid – var det ikke Gud som hadde vakt i ham denne attrå efter å fare til deres bygder med ordet og lyset –
– Men han skjøv fra seg tankene og skyldte på at han måtte lyde erkebiskopen. Herr Eiliv rådet ham fra. Herr Eiliv hadde talt med ham og hørt på ham og vist ham klarlig at han snakket til sin gamle venns, herr Nikulaus av Husabys sønn. «Men dere kan aldri holde måte, dere som er ættet fra døtrene til han Skogheims-Gaute, enten det er godt eller ilt dere har satt hugen deres til.» Finnefolkets frelse lå ham selv tungt på hjerte – men de trengte ikke en lærefader som skrev og talte latin så godt som sitt morsmål, var lært i loven ikke mindre enn i Aritmetica og Algorismus. Han hadde vel fått sin lærdom for å bruke den, «men det tykkes meg uvisst om du har fått gaven til å tale for de fattige og enfoldige folkene der nord.»
Akk, hin søte vår hadde hans lærdom ikke syntes ham mere ærverdig enn den lærdom hver liten mø får hos mor sin – spinne og brygge og bake og melke – den opplæring hvert barn trenger for å skjøtte sin gjerning i verden.
Han hadde klaget for sin erkebiskop den uro og otte som kom over ham når han tenkte på sin rikdom, og hvor godt han likte å være rik. Til sitt eget legemes nødtørft trengte han lite; selv levde han som en fattig munk. Men han likte å se så mange rike folk sitte ved sitt bord, han likte å komme de fattiges trang i forkjøpet med sine gaver. Og han elsket sine hester og sine bøker –.
Herr Eiliv talte alvorlig om kirkens heder. Noen var kallet til å hedre den ved en staselig og verdig fremferd, som noen var kallet til ved frivillig armod å syne verden rikdom var intet i seg selv. Han minnet om hine erkebiskoper og prelater og prester som hadde måttet tåle overferd, utlegd og krenkelser av kongene før i verden fordi de hevdet kirkens rett. Gang efter gang hadde de vist at krevdes det av norske kirkemenn, så gav de avkall på alle ting og fulgte ham. Gud ville selv gi tegnet om det krevdes av oss – bare vi holdt oss dette fast for øyet, trengte vi ikke være redde for at rikdommen skulle bli en sjelefiende.
Hele tiden hadde Gunnulf merket at erkebiskopen likte lite han tenkte og grunnet så meget selv. Det tyktes Gunnulf at herr Eilif Kortin selv og hans prester var som menn som murte og murte på huset. Kirkens ære og kirkens makt og kirkens rett –. Gud visste han skulle vel være like så nidkjær for kirkens saker som noen annen prest, ikke skulle han gå unna arbeidet med å slepe sten og bære kalk til bygget. Men det var som de var redde for å gå inn i huset og hvile ut i det. Det var som de var redde for å komme på villveier hvis de tenkte for meget –.
Han fryktet ikke det. Umulig kunne den mann falle i kjetteri som holdt sitt øye ufravendt festet på korset og uavlatelig gav seg i den hellige jomfrus vern. Ikke var det faren for ham –.
Faren, det var den uutslukkelige lengsel i hans sinn efter å vinne menneskers yndest og vennskap.
Han som hadde følt inn i sitt vesens innerste grunn – – Gud elsker meg, for Gud er min sjel like kjær og dyrebar som hver annen sjel på jorden –.
Men her hjemme kom det opp i ham igjen – minnet om alt det som hadde pint ham i oppveksten og i ungdommen. At moren ikke holdt av ham slik som hun holdt av Erlend. At faren enn ikke gadd bry seg med ham som han brydde seg med Erlend uavlatelig. Siden, hos Bård på Hestnes, var det Erlend som var gjev og Erlend som misgjorde – han bare gikk der med broren. Erlend, Erlend var høvdingen for alle de unge drengene, Erlend var det som tjenestepikene bannet over og lo av allikevel –. Og Erlend var den som han selv elsket over alt på jorden. Hvis bare Erlend ville holde av ham – men han kunne ikke bli mett av Erlends gjenkjærlighet. Erlend var den eneste som holdt av ham – men Erlend holdt av så mange –.
Og nu han så hvordan broren rådet med alt som var falt i hans lodd. Gud alene måtte vite hvordan det skulle ende med rikdommen på Husaby – det ble snakket nok i Nidaros om Erlends uforstandige stell. At han ikke skjønte mere på det Gud hadde gitt ham fire vakre barn – de var vakre, de barna han hadde avlet i sitt ulevnet også – han tok ikke det som en nåde, men som en ting som skulle så være –.
Så til slutt hadde han vunnet en skjær, fin, godættet ung møs kjærlighet. Gunnulf syntes, nu slik som han hadde handlet mot henne – efter han hadde fått vite det, kunne han ikke akte broren for noe lenger. Han ble utålmodig med seg selv når han fant drag som han hadde felles med sin bror. Erlend, så gammel som han var, han ble blek og han ble rød som en halvvoksen mø – og han raste fordi han kjente blodet kom og gikk så lett i hans eget ansikt. De hadde det efter moren – hun skiftet lét for ett ord.
Nu tok Erlend det som en rimelig ting at hans hustru var en god kvinne, et speil for alle husfruer – efter han år ut og år inn hadde fristet å forderve dette unge barnet og bringe henne til fortapelse. Men Erlend syntes enn ikke å tenke det kunne være annerledes – nu han var gift med henne som han selv øvde opp i vellyst, svik og løgnaktighet, han syntes ikke det var noe han trengte å hedre sin hustru for, at tross dette fall var hun enda sanndru og trofast og ærbar og god.
Og så allikevel – da disse tidender kom i sommer og i høst om Erlends ferd nordpå. Da hadde han hatt en eneste lengsel – å være med broren. Erlend kongens landvernsmann i Hålogaland og han Guds ords forkynner i de øde, halvhedenske bygdene ved Gandvikshavet –.
Gunnulf stod opp. På den ene kortvegg i kleven hang et stort krusifiks, og foran lå en stor hellesten på gulvet.
Han knelte ned på hellen og rakte armene ut til sidene. Han hadde herdet sitt legeme til å tåle denne stilling, så han kunne ligge slik i timevis, stille som sten. Med øynene festet på krusifikset biet han på trøsten som kom når han helt kunne samle seg til betraktning av korset.
Men den første tanke som nu kom ham i hugen, var denne – ville han skille seg fra dette bilde? Sankt Franciskus og brødrene hans hadde kors som de smidde seg selv av et par tregrener. Han burde gi denne fagre roden – til kirken på Husaby kunne han gi den. Bønder, barn og kvinner som søkte dit til messen, de kunne styrkes av et slikt synlig bilde av Frelserens elskelige mildhet i lidelsen. Enfoldige sjeler som Kristin –. Han selv skulle ikke ha det fornødent.
Natt efter natt hadde han knelt med stengte sanser og ufølsomme lemmer, til han så synet. Haugen med de tre kors mot himmelen. Hint kors i midten, som var eslet til å bære drotten over jord og himmel, rystet og skalv, det neiet seg som et tre i stormen, reddedes for å bære den altfor dyrebare byrde, offeret for all verdens synd. Stormfjellenes herre tvang det som ridderen tvinger sin stridshingst, solborgens høvding bar det til kampen. Da tedde seg det under som var nøkkelen til dypere og alltid dypere undere. Blodet som rant nedover korset til løsning for alle synder og bot for alle sorger, det var det synlige jærtegn. Ved dette første under kunne sjelens øyne åpnes til beskuelse av de enda dunklere – Gud som steg ned til jorden, ble en jomfrus sønn og broder med menneskenes kyn, som herjet helvete og stormet med sitt hærfang av utfridde sjeler mot det blendende lyshav som verden er utgått av, og som oppholder verden. Inn mot dette bunnløse og evige dyp av lys ble hans tanker dradd, og der forgikk de i lyset og ble borte som en fugleflokk inn i kveldshimmelens glans.
Først da det ringte til ottesang fra kirken, stod Gunnulf opp. Det var ganske stille da han gikk gjennom stuen – de sov, Kristin og Orm.
Ute i det bekmørke tun biet presten litt. Men ingen av husfolkene hans kom for å følge med ham til kirken. Han krevde ikke at de skulle høre mere enn to tjenester i døgnet. Men Ingrid, hans fostermor, pleide nesten alltid å gå med ham til ottesangen. Denne morgen sov nok hun også. Å ja, hun hadde vært sent oppe kvelden før –.
Dagen igjennom talte de tre frender lite sammen og bare om småting. Gunnulf så trett ut, men han skjemtet løst og fast. «Tåpelige var vi i går kveld – vi satt der så sorgfulle som tre faderløse barn,» sa han en gang; det hendte mange små muntre ting i Nidaros – med pilegrimene og slik – som prestene seg imellom spøkte med. En gammel mann fra Herjedalen hadde hatt ærender for alle sine sambygdinger og gikk rent i tull med bønnene – det ville sett ille ut i bygden hans skulle Sankt Olav tatt ham på ordet, kom han siden i hug.
Utpå kvelden kom Erlend, drivende våt – han hadde seilt inn til kaupangen, og nu blåste det svært igjen. Rasende var han og falt straks over Orm med villsinte ord. Gunnulf hørte på det en stund:
«Når du snakker slik til Orm, Erlend, er du lik vår far – som han brukte å være når han snakket til deg –»
Erlend taug brått. Så slengte han på seg:
«Jeg vet da, så uvettig bar ikke jeg meg da jeg var gutt – rømme av gården, en syk kone og en guttehvalp, i sneføyke! Det er ikke stort å kyte av ellers, manndommen til Orm, men far sin er han ikke redd, ser du vel!»
«Du var ikke redd far din, du heller,» sa broren smilende.
Orm stod opp foran faren, sa intet og strevet for å se likesæl ut.
«Ja, du kan gå,» sa Erlend. «Jeg er snart lei hele stellet på Husaby. Men det vet jeg, denne sommeren skal Orm følge meg nord, så blir det vel skikk på dette deggelammet til Kristin. Han er ikke klønet heller,» sa han ivrig til broren. «Han skyter treffsikkert, skal du vite – redd er han ikke – men han er tverr og stur alltid, og så er det som han eide ikke marg i benpipene –»
«Ja, skjeller du ofte sønnen din ut slik som nu, så er det ikke rart han blir stur,» sa presten.
Erlend slo om, lo og sa:
«Jeg måtte da ofte tåle verre av far – og det vet Gud at jeg ble ikke meget sturende av det. Men det kan nu være – nu er jeg kommet hit, nu får vi ture jul siden det er jul. Hvor er Kristin –. Hva var det hun skulle si deg nu igjen da –»
«Jeg tror ikke hun hadde noe som hun skulle tale med meg om,» sa presten. «Hun hadde fått hug til å høre messe her i julen –»
«Hun måtte kunne greie seg med det hun får hjemme, tykkes meg,» sa Erlend. «Men det er synd på henne – all ungdommen blir slitt av henne på denne måten.» Han slo den ene hånd i den andre. «Ikke skjønner jeg at Vårherre kan mene vi trenger en ny sønn hvert år –»
Gunnulf så opp på broren.
«Nå –. Ja ikke vet jeg hva Vårherre mener at dere trenger. Men Kristin trenger vel mest at du er snill mot henne da –»
«Ja, det gjør hun vel,» sa Erlend sakte.
Neste morgen gikk Erlend til dagmessen med sin hustru. De skulle til Gregoriuskirken – Erlend hørte alltid messen der når han var i kaupangen. De to gikk alene, og nedover stredet, hvor sneen lå oppføket i driver, tung og våt, leide Erlend sin hustru fint og høvisk ved hånden. Han hadde ikke sagt et ord til henne om hennes rømning, og han hadde vært vennlig mot Orm siden den første stormen.
Kristin gikk blek og stille, med litt senket hode; den side, sorte pelskåpen med sølvhektene syntes å tynge hennes spede og tynne legeme.
«Vil du at jeg skal ri med deg hjemover – så kan Orm fare med båten,» snakket mannen, «du vil vel helst ikke fare ut fjorden, du –»
«Nei, du vet jeg vil nødig i båt –»
Det var nu stille og linnvær – fra trærne drysset alt i ett bører av tung, våt sne. Himmelen hang lav og mørkegrå over den hvite by. Det var et grønngrått skjær av vassenhet i sneen, og husenes tømmervegger og skigardene og trestammene syntes svarte i den fuktige luft. Aldri hadde Kristin sett verden se så kald og blek og falmet ut, syntes hun –.
III
KRISTIN SATT MED GAUTE på fanget og så utover fra haugen nord for gården. Det var sånn vakker kveld. Sjøen lå aldeles blank og stille nedunder og speilet åsene og By-gårdene og de gyldne skyer på himmelen. Duften av løv og jord slo ut så sterkt efter regnet før på dagen. Gresset nede på engene måtte være knedypt alt, og åkrene var broddhyllet.
Det var lydt i kveld. Nu tok pipene og trommene og gigene på igjen nedpå vollen ved Vinjar – det låt så vakkert hit opp.
Gjøken taug lange stunder av gangen, men så lokket den noen slag langt borte i skogen syd. Og fuglene fløytet og slo i alle lunder omkring gården – men spredt og smått, for solen stod høyt enda.
Hjemmefeet kom bjellende og bøljende ut av hagen ovenfor gårdsledet.
«Så får Gaute min melk snart,» pjutret hun med barnet og løftet det opp. Gutten la, som han pleide, det tunge hodet sitt ned på morens skulder. Innimellom trykket han seg tettere inntil – Kristin tok det for tegn på at han skjønte dog hennes kjæleord og småprat.
Hun gikk nedover til husene. Utenfor stuedøren sprang Nåkkve og Bjørgulf og lokket på katten, som hadde berget seg fra dem opp på taket. Så tok guttene fatt igjen med den brukne dolken som de eide sammen, og gravde videre på hullet i forstuens jordgulv.
Dagrun kom inn i hallen med geitemelk i en bøtte, og husfruen lot Gaute drikke øse efter øse med den varme drikk. Gutten gryntet sint når tjenestekonen snakket til ham, slo efter henne, og gjemte seg inn til morens barm når den andre ville ta bort i ham.
«Enda tykkes meg da han er frisknet til,» sa fjøskonen.
Kristin løftet det lille ansikt i sin hånd – det var gulhvitt som talg, og øynene var trette alltid. Gaute hadde stort, tungt hode og tynne, kraftløse lemmer. Han ble to år åtte dager efter lavransmesse, men enda kunne han ikke sette ben under seg, hadde bare fem tenner og kunne ikke mæle et ord.
Sira Eiliv sa svekk var det ikke; hverken messeserken eller alterbøkene hadde hjulpet. Høyt og lavt hvor presten fór, spurte han råd for denne syken som var kommet på Gaute. Hun visste han nevnte barnet i alle sine bønner. Men til henne kunne han bare si hun måtte tålmodig bøye seg under Guds vilje. Og så skulle hun la ham drikke varm geitemelk –.
Arme vesalgutten hennes – Kristin knuget og kysset ham da konen var gått. Så vakker, så vakker var han. Hun trodde å se han lignet på farsætten hennes – hans øyne var mørkegrå og håret linblekt, tykt og silkemykt.
Nu gav han seg til å sutre igjen. Kristin reiste seg og gikk med ham på gulvet. Så liten og sped som han var, så ble det tungt i lengden – men Gaute ville ingen steder være uten i morens armer. Så gikk hun og bar ham og bysset, opp og ned i den skumre hall.
Noen red inn på tunet. Ulv Haldorssøns røst ljomet mellom husene. Kristin kom frem i forstuedøren med barnet i armene.
«Du får nok sadle av hesten din selv i kveld, Ulv – de er ved dansen, alle karene. Leit er det du skal være brydd med det, men du får unnskylde –.»
Ulv mumlet ergerlig mens han sadlet av. Nåkkve og Bjørgulf stimet om ham imens og ville få sitte på hesten opp i havnehagen.
«Nei, du får bli hos Gaute, du, Nåkkve min – leke for bror din så ikke han gråter mens jeg er i ildhuset –»
Gutten satte sur munn. Men straks la han seg ned på fire, bøljet og stanget mot den lille, som Kristin hadde satt ned på en hynde ved forstuedøren. Moren bøyde seg ned og strøk over Nåkkves hår. Han var så snill mot de små brødrene sine.
Da Kristin kom tilbake til hallen med det store trauet på armene, satt Ulv Haldorssøn i benken og lekte med barna. Gaute like seg hos Ulv bare han ikke så moren – men nu sutret han straks og rakte efter henne. Kristin satte fra seg trauet og tok Gaute til seg.
Ulv blåste på frohatten over det nytappede øl, drakk og rotet i småskålene på trauet.
«Er de ute, alle ternene dine, i kveld?»
Kristin sa: «Der er både giger og trommer og piper – en flokk lekere som kom over fra Orkedal efter bryllupet. Du kan vite at da de spurte det – de er nu unge jenter –»
«Du lar dem renne og fly, du, Kristin. Jeg tror mest du er redd det skal bli vondt å finne amme her til høsten –»
Uvilkårlig glattet Kristin kledningen nedover sin slanke midje. Hun var blitt mørkerød i ansiktet ved mannens ord. Ulv lo kort og hardt:
«Men skal du gå her og dra på Gaute støtt, så farer du vel som i fjor –. Kom hit til fosterfar din, gutt, så skal du få ete av fat med meg –»
Kristin svarte ikke. Hun satte sine tre småsønner i rad på benken ved den andre veggen, hentet bollen med melkegrøt og tok en liten krakk borttil. Der satt hun og matet, enda Nåkkve og Bjørgulf mukket – de ville ha skjeer og ete selv. De var nu den ene fire og den andre snart tre år gamle.
«Hvor er Erlend,» spurte Ulv.
«Margret ville til dansen, så gikk han med henne.»
«Det er enda vel han har det vett han gjeter møen sin,» sa Ulv.
Igjen svarte ikke konen. Hun kledde av barna og la dem til ro, Gaute i vuggen og de to andre i ektesengen. Erlend hadde funnet seg i å ha dem der siden hun var kommet opp av den store sykdommen sin året før.
Da Ulv var mett, strakte han seg ut på benken. Kristin drog kubbestolen bort til vuggen, hentet kurven med ullgarn og gav seg til å lage nøster til veven sin, alt imens hun trådte vuggen smått og sakte.
«Skal du ikke gå til ro?» spurte hun en gang uten å snu hodet. «Du er vel trett, Ulv?»
Mannen reiste seg, stelte litt med varmen og kom bort til husfruen. Han satte seg på benken midt imot henne.
Kristin så han var ikke så forsviret som han pleide når han hadde vært i Nidaros noen dager.
«Du spør ikke om tidender fra kaupangen engang, du Kristin,» sa han og så på henne, fremlutet med albuene på lårene.
Hennes hjerte kom til å banke av frykt – hun skjønte på mannens miner og vesen at nu var det igjen tidender som ikke var gode. Men hun svarte med et blidt og rolig smil:
«Du får berette, Ulv, har du spurt noe?»
«Å ja –.» Men han fant først skreppen sin, pakket ut de tingene han hadde hentet til henne i byen. Kristin takket ham.
«Jeg skjønner du har spurt nytt i kaupangen,» spurte hun litt efter.
Ulv så på den unge husfruen – så vendte han sine øyne til det bleke, sovende barn i vuggen.
«Svetter han alltid slik i hodet?» spurte han sakte og tok varsomt bort på det fuktigmørke håret. «Kristin – den tiden du ble gift med Erlend – det brevet som ble satt opp om boskipnaden mellom dere, lød ikke det slik at du skulle råde selv over hans tilgave og morgengavegodset ditt?»
Kristins hjerte banket sterkere, men hun mælte rolig:
«Det er også slik, Ulv, at Erlend har alltid rådspurt meg og søkt mitt samtykke til alle handler med dette godset. Er det disse gårdpartene i Verdalen som han har solgt til Vigleik på Lyng?»
«Ja,» sa Ulv. «Nu har han kjøpt Hugrekken av Vigleik. Så nu skal han holde to skip –. Hva får så du, Kristin?»
«Erlends part i Skjervastad, to månedsmatsbol i Ulfkelstad og det som han eier av Århammar,» sa hun. «Du tror nu vel ikke at Erlend hadde solgt dette godset uten min vilje og uten å gi meg vederlag –?»
«Hm.» Ulv satt litt. «Enda får du mindre inntekter, Kristin. Skjervastad – det var der Erlend fikk høy i vinter og gav bonden efter landskylden i tre år –»
«Ikke kunne da Erlend for at vi fikk ikke tørt høy i fjor –. Jeg vet, Ulv, at du gjorde alt du kunne – men med all den elendigheten her var i fjor sommer –»
«Av Århammar solgte han mere enn det halve til søstrene i Rein den tiden han gjorde seg ferdig til å rømme av landet med deg» – Ulv lo litt – «eller gav det i pant – det blir det samme når det er Erlend. Fritt for leidang – hele utredselen hviler på Audun, som sitter på det bruket som nu skal hete din eiendom.»
«Kan han ikke få bygslet jorden under klostret,» spurte Kristin.
«Søstrenes oppsitter på nabogården har bygslet den,» sa Ulv. «Det er vondt og utrygt for leilendingene å klare seg når brukene blir oppstykket slik som Erlend driver med å gjøre.»
Kristin taug. Hun visste det godt nok.
«Det går fort,» mælte Ulv, «for Erlend å øke ætten og øde godset.»
Da konen ikke svarte, sa han igjen:
«Du har snart mange barn, Kristin Lavransdatter.»
«Enda ingen å miste,» svarte hun, og stemmen skalv litt.
«Vær ikke så redd for Gaute – han vokser seg nok sterk,» sa Ulv sakte.
«Det går som Gud vil – men det er langsomt å vente.»
Han hørte den dulgte lidenskap i morens stemme – det kom noe underlig hjelpeløst over den tunge, mørke mann.
«Det monner så lite, Kristin – meget har du nådd her på Husaby, men skal Erlend nu ligge ute med to skip – ikke tror jeg meget på at det blir fred nordpå, og mannen din er så lite lur, han vet ikke å vende det til sin fordel som han har vunnet i disse to årene. Dårlige år har det vært – og du går her sykelig støtt. Skal det bli ved slik, så blir du vel kuet til slutt, du unge kone. Jeg har hjulpet deg alt jeg har kunnet her på gården – men dette andre – Erlends uforstand –»
«Ja, det vet Gud,» brøt hun av, «du har – du har vært oss den beste frende, Ulv venn, og aldri kan jeg fulltakke deg eller lønne deg.»
Ulv stod opp, tente et lys ved åren, satte det på kjertestikken på bordet og ble stående der borte med ryggen til husfruen. Kristin hadde latt hendene synke i fanget det siste – nu tok hun på å nøste garn og trå vuggen igjen.
«Kan du ikke skikke bud hjem til folket ditt,» spurte Ulv sakte. «Slik at Lavrans blir med hit opp i høst når mor din skal komme til deg?»
«Jeg har ikke tenkt å bry min mor i høst. Hun tar til å eldes – og det går nu altfor ofte på at jeg skal fare i gulvet, jeg kan ikke be henne komme til meg hver gang» – hun smilte litt tvungent.
«Gjør det denne gangen,» svarte Ulv. «Og be at far din blir med – så kan du spørre ham til råds om disse saker –»
«Jeg vil ikke be min far om råd i dette,» sa hun stilt og fast.
«Enn Gunnulf da?» spurte Ulv litt efter. «Kan du ikke tale med ham.»
«Det sømmer seg ikke å uroe ham med slikt nu,» sa Kristin som før.
«Mener du fordi han har gitt seg i kloster?» Ulv lo spotsk. Aldri har jeg merket at munkene skjønte seg mindre på å styre med gods enn andre folk.»
«Vil du ikke søke råd hos noen, Kristin, da får du tale selv med Erlend,» sa han da hun ikke svarte. «Tenk på sønnene dine, Kristin!»
Kristin satt lenge stille.
«Du som er så god mot barna våre, Ulv,» sa hun til slutt. «Det ville tykkes meg rimeligere at du giftet deg og fikk ditt eget å ha omsut for – enn at du skal gå her og – plage deg – med Erlends – og mine vanskeligheter.»
Ulv snudde seg mot konen. Han stod med hendene om bordkanten bak seg og så på Kristin Lavransdatter. Enda var hun like rank og slank og vakker der hun satt. Kjolen hennes var av mørkt, hjemmefarvet ulltøy, men det var et fint, mykt linklede som lå om hennes stille, bleke åsyn. Beltet som nøkkelknippet hang i, var satt med små sølvroser. Over barmen glitret de to kjeder med kors i, det store i forgylt lenke som nesten hang ned til midjen; det hadde hun efter sin far. Ovenfor lå den tynne sølvkjeden med det lille korset som Orm hadde bedt dem gi stemoren og si hun skulle bære det alltid.
Enda var hun kommet opp efter hver barnsseng, like fager – bare litt stillere, med litt tyngre ansvar på de unge skuldre. Litt smalere om kinnene, øynene litt mørkere og mere alvorlige under den brede, hvite panne, munnen litt mindre rød og fyldig. Men venheten skulle vel bli slitt av henne innen hun var mange år eldre, hvis det ble ved slik –.
«Tykkes deg ikke, Ulv, du hadde mere hygge hvis du satte deg ned på din egen gård,» tok hun på igjen. «Du har kjøpt tre øresbol til i Skjoldvirkstad, sa Erlend – du eier snart halve den gården. Og Isak har bare det ene barnet – Åse er både vakker og snill – en dyktig kvinne – og hun later til å like deg –»
«Enda vil jeg ikke ha henne hvis jeg skal gifte meg med henne,» mannen geipet rått og lo. «Ellers er Åse Isaksdatter for god til –,» hans stemme slo om. «Jeg har aldri kjent annen far enn fosterfar, Kristin –, og jeg tror det er min lagnad at jeg skal heller ikke få andre barn enn fosterbarn.»
«Jeg vil nu be til Maria mø du må få bedre lykke, frende.»
«Jeg er ikke så ung heller. Femogtredve vintre, Kristin –,» han lo. «Det mangler ikke meget på at jeg kunne være far til deg –»
«Da måtte du ha vært syndig tidlig ute,» svarte Kristin, hun strevet for å være lett og lattermild i stemmen.
«Skal du ikke i seng nu,» spurte Ulv straks efter.
«Jo snart – men du er vel trett, du, Ulv – du skulle gå til ro.»
Mannen bød stilt god natt og gikk ut.
Kristin tok kjertestikken fra bordet og lyste inn på de to sovende gutter i sengelukket. Bjørgulf hadde ikke våg i øyenhårene – Gud være takket for det. Det hadde vært godvær en stund nu. Straks det blåste litt skarpt, eller været var slik at barna måtte være inne ved åreilden, så fikk han sure øyne. Hun stod lenge og så på de to. Så bøyde hun seg over Gaute i vuggen.
De hadde vært så friske som fugleunger, alle tre småsønnene hennes – like til denne farsotten kom i bygdene i fjor sommer. Nårislesotten – den rev bort barna i heimene fjorden rundt, så det var jammer å se og spørre det. Hun hadde fått beholde alle sine – sine egne –.
I fem døgn hadde hun sittet ved den søndre sengen, hvor de lå, alle tre, med røde flekker over hele holdet og syke, lyssky øyne – glohete de små kroppene. Hun satt med hånden innunder spredet og klappet Bjørgulf under fotsålene, mens hun sang og sang til det vesle målet hennes var bare som en hvesen.
Sko, sko hirdmanns hest.
Hvordan skulle vi sko den best?
Jernsko høver under hirdmanns hest.
Sko, sko jarlens hest.
Hvordan skulle vi sko den best?
Sølvsko høver under jarlens hest.
Sko, sko kongens hest.
Hvordan skulle vi sko den best?
Gullsko høver under kongens hest.
Bjørgulf var minst syk og mest urolig. Holdt hun opp å synge en eneste liten stund, så ville han straks kaste av seg overbredslet. Gaute var bare ti måneder – han var så ussel, hun trodde ikke han skulle leve. Han lå ved brystet hennes, inntullet i tepper og skinn, og orket ikke suge. Hun holdt ham i den ene armen og klappet under Bjørgulfs fotsåler med den andre hånden.
Innimellom, når det traff til at de sov alle tre et lite bel, la hun seg frempå i sengen hos dem, fullt kledd. Erlend gikk til og fra og så rådløst på sine tre småsønner. Han prøvde å synge for dem, men de brydde seg ikke om farens vakre mål – moren skulle synge enda hun hadde ikke sangrøst.
Tjenestekvinnene gikk der og ville ha hustruen til å spare seg, mennene kom og spurte, Orm prøvde å leke for småbrødrene. Margret hadde Erlend efter Kristins råd sendt inn til Østerdalen, men Orm ville bli – han var jo også voksen nu. Sira Eiliv satt ved barnas seng når han ikke var ute hos syke. Presten slet og sørget av seg all den fedme han hadde sanket på Husaby – det tok hårdt på ham å se så mange fagre, unge barn dø. Der døde også noen voksne.
Den sjette kvelden var alle barna så meget bedre at Kristin lovet sin husbond, i natt skulle hun kle av seg og gå i seng – Erlend bød til å våke sammen med ternene og rope på henne hvis det trengtes. Men ved nattverdsbordet så hun at Orm var blussrød i hodet – øynene hans skinte i feber. Han sa det var ingenting – men med ett fór han opp og ut. Han stod i tunet og kastet opp da Erlend og Kristin gikk ut efter ham.
Erlend slo armene om den unge.
«Orm – sønn min – er du syk?»
«Det verker slik i hodet mitt,» klaget gutten og lot det synke tungt ned på farens skulder.
Så satt de over Orm den natten. Han lå mest og mumlet i ørske – skrek høyt og slo om seg med de lange armene, syntes å se stygge ting. Hva han sa, kunne de ikke skjønne.
Om morgenen brøt da Kristin sammen. Det viste seg at hun hadde nok vært på vei igjen; nu fór hun ille, og efterpå lå hun halvveis som nedsunken i dødsdøs, siden fikk hun en hard febersykdom. Orm hadde ligget i graven mere enn to uker før hun spurte stesønnens død.
Da var hun så svak at hun sanset ikke riktig sørge. Hun var så blodløs og matt at ingenting kunne nå innpå henne – hun syntes selv hun hadde det godt, slik hun lå og bare halvlevde. Det hadde vært en forferdelig tid, da kvinnene neppe torde røre henne eller stelle henne med renslighet og slikt – men det gikk i ett med febervillelsen. Nu var det så godt å nyte pleie. Omkring sengen hennes hang så mange duftende kranser av fjellblomster, som skulle holde fluer borte – folk fra setrene hadde sendt dem, og især når det var regn i luften, luktet de så søtt. Erlend brakte deres barn inn til henne en dag – hun så at de var herjet av sotten og at Gaute ikke kjente henne igjen, men selv det gjorde ikke vondt enda. Hun sanset bare at Erlend syntes være hos henne alltid.
Han gikk til messen hver dag, og han lå og bad ved Orms grav. Kirkegården var ved sognekirken på Vinjar, men noen småbarn av slekten hadde fått sine leiesteder inne i høgendeskirken på Husaby – Erlends to brødre og en liten datter av Munan Biskopssøn. Kristin hadde ofte syntes synd på disse små, som lå der aldeles alene under stenflisene. Nu hadde Orm Erlendssøn fått sitt siste leie mellom disse barn.
Mens de andre fryktet for hennes liv, var det at tiggerfølgene som trakk til Nidaros henimot olavsvaka, kom gjennom bygden. Det var mest de samme stavkarler og kjerringer som fór hvert år – pilegrimene var alltid rundhåndet mot de fattige, siden disses forbønner skulle være særlig kraftige. Og de hadde lært seg til å stikke over i Skaun disse årene som Kristin hadde sittet på Husaby – der på gården visste de nu at de fikk nattely, rikelig mat og en almisse før de fór videre. Nu ville tjenestefolket vise dem bort fordi fruen lå syk. Men da Erlend, som hadde vært nordpå de to siste somrene, hørte at hans hustru hadde brukt å fagne tiggerne så kjærlig, bød han at de skulle herberges og bevertes som de hadde fått det av henne. Og om morgenen gikk han selv mellom stavkarlene, hjalp med å skjenke og bære mat for dem og gav dem selv almissepenningene, mens han saktmodig bad om deres forbønn for sin hustru. Mange av tiggerne gråt da de hørte at den blide unge konen lå for døden.
Dette hadde Sira Eiliv fortalt henne da hun ble friskere. Først innunder jul var hun så vidt sterk at hun kunne ta opp sine nøkler selv igjen.
Erlend hadde sendt bud til hennes foreldre straks hun var blitt syk, men da var de syd i landet til bryllupet på Skog. Siden kom de til Husaby; da var hun bedre, men så trett at hun orket ikke tale stort med dem. Hun ville helst bare ha Erlend der ved sengestokken.
Svak og kuldskjær og blodfattig smøg hun seg inn til hans sunnhet. Den gamle brann i blodet var borte, så borte at hun kunne ikke lenger minnes hvordan det var å elske slik, men med den var uroen og bitterheten fra de siste årene borte. Hun syntes hun hadde det godt nu – enda sorgen over Orm lå tungt på dem begge og enda Erlend ikke skjønte hvor redd hun var for Gaute liten, så hadde hun det nu så godt med ham. Han hadde vært så redd for å miste henne, hadde hun skjønt.
Vanskelig og vondt var det da å skulle tale til ham nu – røre ved noe som kunne bryte freden og gleden mellom dem.
Hun stod ute foran stuedøren i den lyse sommernatt da husfolket kom fra dansen. Margret hang ved farens arm. Hun var kledd og smykket slik at det ville passet bedre ved et bryllupsgilde enn til en dans på leikarvollen, hvor alle slags folk kom sammen. Men stemoren hadde aldeles sluttet med å blande seg i møens oppfostring. Erlend fikk råde som han ville med sin egen datter.
De var tørste, Erlend og Margret, og Kristin gikk efter øl til dem. Piken satt litt og pratet – hun og stemoren var gode venner nu, da denne ikke lenger forsøkte å lære henne. Erlend lo til alt datteren snakket om dansen. Men til slutt gikk Margret og hennes terne opp på loftet for å legge seg.
Mannen ble ved å gå og drive i stuen – strakte seg, gjespet, men sa han var ikke trett. Han fór med fingrene gjennom sitt lange, sorte hår:
«Det var ikke stunder til det da vi kom fra badstuen – for denne dansen – jeg mener du får ta og skjære håret mitt, Kristin – slik kan jeg da ikke gå i helgen –»
Kristin innvendte det var jo mørkt – men Erlend lo og pekte opp under ljoren; det var alt dag igjen. Så tente hun atter lyset, bad ham sette seg og bredte en duk om hans skuldre. Mens hun klippet, rørte han seg kilent og lo når saksen kom nær hans hals.
Hun samlet omhyggelig det avklippede hår og brente det på åren, ristet også duken over ilden. Så kjemmet hun Erlends hår glatt ned fra issen og nappet med saksen her og der hvor kanten ikke var aldeles jevn.
Erlend grep hennes hender der hun stod bak ham, la dem sammen over sin strupe og så med smilende, bakoverbøyd hode opp til henne:
«Du er trett,» sa han så, slapp henne og reiste seg med et lite sukk.
Erlend seilte til Bjørgvin straks over midtsommer. Han bar seg ille fordi hustruen nu igjen var ufør til å reise med ham – hun smilte trett: Hun hadde da allikevel ikke kunnet reise fra Gaute.
Så satt Kristin alene på Husaby også denne sommeren. Det var enda godt at i år ventet hun ikke barnet før til mathiasmesse; det var tungvint både for henne selv og for de fruene som skulle være hos henne, når det traff i onnetidene.
Hun undret seg på om det skulle bli ved slik bestandig. Tidene var nu annerledes enn i hennes oppvekst. Danskekrigen hadde hun hørt sin far fortelle om, og hun husket da han var hjemmefra i leidangen mot hertug Eirik. Det var derfra han hadde de store arrene på kroppen. Men hjemme i Dalene var det likesom så langt fra krig allikevel – dit kom den visst aldri mere, det tenkte visst alle. Det meste var fred og at faren satt hjemme, styrte sine eiendommer, tenkte og bar omsorg for dem alle.
Nu var der alltid uro – alle snakket om ufred og leidang og om riksstyrelsen. I Kristins sinn gikk det sammen med bildet av havet og kysten, som hun hadde sett den eneste gangen da hun flyttet nord hit. Efter kysten fór de og kom, menn som hadde hodene fulle av råd og planer og motplaner og overlegninger, geistlige herrer og lege. Sammen med disse hørte Erlend, efter sin høye byrd og sin rikdom. Men hun følte at han stod halvveis utenfor deres krets.
Hun grunnet og tenkte – hva var det som voldte at hennes husbond stod slik. Hva regnet de ham egentlig for, hans jevninger?
Da han bare var den mann hun elsket, hadde hun aldri spurt om slikt. Hun hadde nok sett at han var brå og heftig, ubetenksom, hadde en særskilt gave til å stelle seg uklokt. Men da hadde hun funnet unnskyldninger for alt – aldri brydd seg med å tenke hva hans sinn vel kunne føre over dem begge. Når de to hadde fått lov til å gifte seg, ville alt bli annerledes – slik hadde hun trøstet seg. Undertiden demret det for henne selv at det var fra den stund hun hadde skjønt der var blitt et barn mellom dem, da var hun begynt å tenke. Hvordan var Erlend, som folk kalte lettsindig og uklok, en mann som ingen kunne forlate seg på –.
Hun hadde forlatt seg på ham. Hun husket på Brynhilds loft, hun husket hvordan båndet mellom ham og den andre var blitt skåret over til slutt. Hun husket hans ferd efter hun var blitt hans lovfestede brud. Men han hadde holdt fast ved henne tross alle ydmykelser og avslag; hun hadde sett han ville ikke miste henne for alt gull på jorden nu heller –.
Hun måtte tenke på Haftor av Godøy. Han hadde alltid hengt efter henne med tøv og kjælenskap når de møttes, og hun hadde aldri brydd seg om det. Det var vel bare hans måte å skjemte på. Hun kunne ikke tro annet nu heller; hun hadde likt den kåte, vakre mannen – ja, hun likte ham enda. Men at noen kunne ta slikt som skjemt bare – nei, det skjønte hun ikke –.
Hun hadde truffet Haftor Graut igjen ved kongeveitslene i Nidaros, og han hang efter henne der òg, slik som han pleide. En kveld fikk han henne med seg inn på et loftsrom, og hun la seg ned med ham på en oppredd seng som stod der. Hjemme i Dalene kunne hun ikke tenkt seg å gjøre slikt – der var det ikke gjestebudsskikk at menn og kvinner stakk seg bort slik, to og to alene. Men her brukte alle det, ingen syntes å finne det usømmelig – det skulle nok være riddersed i utlandene. Det første de kom inn, lå fru Elin, herr Erlings frue, i den andre sengen med en svensk ridder; de snakket om kongens øreverk, hørte hun –. Svensken så glad ut da fru Elin ville stå opp og gå tilbake til hallen.
Da hun skjønte at Haftor mente det for ramme alvor som han bad om, best de lå der og snakket, var hun blitt så forbauset så hun kom seg ikke til å være hverken redd eller ordentlig harm. De var jo gift begge, begge hadde de barn med sine ektefeller. Hun hadde visst ikke riktig trodd på at det kunne være sant slikt hendte. Enda for alt hun selv hadde gjort og levd – nei, dette hadde hun trodd ikke hendte. Lattermild og munter og kjælen hadde Haftor vært – hun kunne ikke få seg til å kalle det han hadde villet lokke henne; så alvorlig hadde han ikke vært. Men han hadde villet ha henne til å gjøre den verste synd –.
Han steg ut av sengen straks hun sa han skulle gå – han var blitt spak, men han syntes mere forbauset enn beskjemmet. Og han spurte rent vantro – trodde hun virkelig at gifte folk aldri var utro –. Men hun måtte da vite at få menn kunne si seg fri for å ha friller. Fruene var kanskje litt bedre, men neimen –.
«Trodde I på alt det som prestene preker om synd og slikt den tiden I var ung mø også,» spurte han. «Da skjønner jeg ikke, Kristin Lavransdatter, hvordan det kunne bære til at Erlend fikk viljen sin med eder.»
Han hadde sett opp i hennes ansikt – og hennes øyne måtte vel ha talt, enda hun ikke for meget gull ville snakket med Haftor om dette. For han ble syngende lys i stemmen av forundring da han sa:
«Slikt trodde nu jeg bare var noe de diktet i hop – i viser.»
– Hun hadde ikke nevnt dette til noen, ikke heller til Erlend. Han likte Haftor. Og vel var det forferdelig at noen mennesker kunne være så lettferdig som Haftor Graut – men hun kunne likesom ikke sanse at det kom henne ved. Han hadde heller ikke budt til å være nærsøkende mot henne siden – nu satt han bare og stirret på henne med vidåpen forundring i sine sjøblå øyne når de møttes.
Nei, var Erlend lettsindig, så var det iallfall ikke på den måten. Og var han så uklok, tenkte hun. Hun så at folk stusset ved ting som han sa, og bakefter stakk de hodene sammen. Det kunne være meget sant og riktig i det som Erlend Nikulaussøn holdt frem. Det var bare sånn at han aldri så hva de andre herrene aldri slapp av syne – den forsiktige bakklokskap hvormed de gjetet hverandre. Renker kalte Erlend det, og lo med sin overmodige latter, som tirret folk litt, men avvæpnet dem i lengden. De lo igjen, slo ham på skulderen og sa han kunne være skarptenkt nok, men stutt-tenkt.
Så slo han sine egne ord ihjel med kåt og flåset skjemt. Og folk tålte meget av det slaget fra Erlend. Dunkelt ante hustruen, og ydmykedes ved det – hvorfor alle bar over med hans uvørne munn. Erlend lot seg skremme så snart han møtte en mann som holdt fast ved sin mening – selv om han ikke kunne forstå annet enn at denne mening var dum, så gav han dog slipp på sitt eget skjønn i enhver sak, men han dekket sitt tilbaketog med flåkjeftet snakk om mannen. Og folk var tilfreds med at Erlend hadde denne feighet i sinnet – uvøren som han var med sin egen velferd, eventyrlysten, forvovent forelsket i enhver fare som kunne møtes med våpenmakt. De trengte ikke la seg uroe av Erlend Nikulaussøn allikevel –.
Året før, sist på vinteren, hadde drottseten vært i Nidaros, og han hadde hatt den lille kongen med seg. Hun var inne i den store veitslen i kongsgården. Stille og verdig hadde hun sittet i silkeskaut, med alle sine beste smykker over den røde brudekjolen sin, mellom de mest høybårne fruene i laget. Med årvåkne øyne hadde hun fulgt sin husbonds ferd mellom mennene, speidet og lyttet og tenkt over – som hun speidet og lyttet og tenkte over hvor hun kom med Erlend, og hvor hun merket at folk talte om Erlend.
Ett og annet hadde hun skjønt. Herr Erling Vidkunssøn var villig til å sette alt inn på å hevde Norgesveldet nordover mot Gandvikshavet, verne og verge Hålogaland. Men råd og ridderskap stod ham imot og ville nødig gå med på noe tiltak som kunne monne. Erkebiskopen selv og presteskapet i erkestiftet var ikke uvillige til å støtte med pengehjelp – det visste hun fra Gunnulf – men ellers satte kirkens menn seg imot over hele landet, enda det gjaldt en krig med Guds uvenner, kjettere og hedninger. Og stormennene arbeidet drottseten imot, iallfall her i Trøndelagen. De var kommet i vane med å se noe bort fra lovbøkenes ord og kronens rett, og de likte lite at herr Erling så skarpt hevdet sin salige frende kong Håkons ånd i disse stykker. Men det var ikke for disse sakers skyld at Erlend ikke ville la seg bruke slik som hun nu forstod at drottseten hadde aktet å bruke hennes husbond. Med Erlend var det bare det at den andres alvorlige og verdige vesen kjedet ham – så hevnet han seg ved å spotte litt over sin mektige frende.
Kristin trodde at hun skjønte herr Erlings stilling til Erlend nu. Ett var at han hadde hatt en slags forkjærlighet for Erlend fra deres ungdom av, og så hadde han visst tenkt at kunne han vinne den ættstore og våpendjerve husbond på Husaby, som også hadde noe erfaring i krigskunst fra den tid han tjente grev Jacob – han hadde iallfall mere enn de fleste av de andre hjemmesitterne – så kunne det bli til gavn både for Erling Vidkunssøns planer og for Erlends velferd. Men slik var det ikke blitt.
To somre hadde Erlend ligget ute til senhøstes, vasket i sjøene langs den lange nordkyst og jaget røverskutene med de fire småskip som fulgte hans merke. Han var kommet efter ferskmat inn til et norsk nybygg helt nord i Tana, just som karelerne holdt på å plyndre der – og med den håndfull folk som han hadde med seg i land, hadde han fanget atten av røverne og hengt dem opp på åsbjelken i den halvbrente låven. Han hadde hugget ned en russeflokk som søkte til fjells, ryddet og brent noen fiendeskuter etsteds i utskjærene. Nordpå gikk der ry av hans hurtighet og vågemot; hans uttrøndere og møringer elsket sin høvding for hans hardførhets skyld og for hans vilje til å dele alt slit og all hardhet med sitt mannskap. Han hadde fått venner både blant småfolk og blant de unge sønner fra høvdinggårdene nord i Hålogaland, hvor folket nu nesten hadde vennet seg til å måtte verge sine egne kyster alene.
Men enda ble Erlend ikke til noen hjelp for drottseten i hans planer om et stort korstog nordover. I Trøndelagen skrøt folk av hans bedrifter i russeleidangen – kom talen på det, så husket de nok på at han var deres landsmann. Jo, det hadde da tedd seg at det var den gamle, gode toen i de unge drengene her efter fjorden. Men hva Erlend av Husaby sa og hva han gjorde, det var ikke noe som kunne binde voksne og forstandige menn.
Hun så at Erlend ble ved å være regnet blant de unge. Enda han var et år eldre enn drottseten. Hun skjønte det passet godt for mange at han var slik, så hans ord og hans gjerning kunne settes ned til å være en ung, uvøren manns råd og dåd. Så ble han likt, bortskjemt og skrytt av – men ikke regnet for fullrettes mann. Og hun så hvor villig han tok på seg å være den som hans likemenn ville gjøre ham til.
Han talte for russekrigen, han talte om svenskene, som eide kongen vår halvt med oss. Men de ville ikke regne norske herresveiner og riddere for adelsmenn, jevngode med sine egne. Eller var det spurt i noe land, så lenge verden hadde stått, at noen hadde krevd leidangsgjerd av adelsmenn på annen vis enn slik at de red sine egne hester og selv førte sine skjold i marken. Kristin visste at dette var omtrent hva hennes far hadde sagt på tinget i Våge den gangen, og han hadde holdt det frem for Erlend da denne ikke hadde hatt lyst til å gå ut av Munan Bårdssøns råd. Nei, sa Erlend nu, og han nevnte sin hustrufars mektige slekt der inne – han visste nok hva de svenske herrer aktet oss for. Viser vi ikke hva vi duger til, så blir vi snart bare svenskenes fledføringer å regne for –.
Ja, sa folk, det var noe i dette. Men så snakket de om drottseten igjen. Erlend hadde sitt eget å syte for der nord; karelerne hadde et år brent Bjarkøy over hodet på hans rådsmann og herjet hans landbønder. Og Erlend slo om og gjønte – Erling Vidkunssøn tenkte ikke på sitt eget, det var han viss på. Han var så edel og fin og staselig en ridder – de kunne da ikke fått gildere mann til å stå i brodden for hele stellet. Guds kors, Erling var så hederlig og ærverdig som den gjeveste gyldne kapittelstav foran i lovboken. Folk lo og festet seg mindre ved Erlends lovord over drottsetens rettskaffenhet enn ved det at Erlend hadde lignet ham med en forgylt bokstav.
Nei, de tok ikke Erlend i alvor – ikke nu, da han dog på et vis ble hedret. Men den tiden da han, ung og trassig og fortvilet, levde med horkonen og ikke ville sende henne fra seg tross kongebud og kirkebann – da hadde de tatt ham i alvor, vendt seg fra ham i stormende forbitrelse over hans gudløse og skjendige levnet. Nu var det gjemt og tilgitt – og Kristin skjønte det var noe av takknemlighet for dette at hennes husbond så villig føyde seg og var slik som folk ville ha ham til å være – han hadde nok lidd bittert i den tiden han var som utstøtt av sine jevningers lag her hjemme. Det var bare det – hun måtte tenke på sin far når han eftergav udyktige menns skyld og gjeld – med et ganske lite skuldertrekk. Det var kristenplikt å bære over med dem som ikke kunne gjøre skjell for seg. Var det slik at Erlend hadde fått sine ungdomssynder tilgitt –.
Men Erlend hadde stått inne for sin ferd da han levde med Eline. Han hadde svart for sin synd like til han traff henne og hun lærvillig fulgte ham inn i ny synd. Var hun da den som –.
Nei. Nu ble hun redd for sine egne tanker.
Og hun strevde for å stenge ute av sinnet alle bekymringer for ting som hun ikke kunne gripe inn i. Hun ville bare tenke på de saker hvor hun kunne utrette noe med sin omsut. Det andre fikk hun legge i Guds hånd. Gud hadde hjulpet henne overalt hvor hennes eget strev kunne hjelpe. Husaby var nu drevet opp til å bli en god gård, som den før hadde vært – tross de dårlige åringer. Tre sunne, vakre sønner hadde han unt henne å føde – hvert år hadde han skjenket henne livet på ny når hun måtte møte døden i barnsnød; med full helse hadde han latt henne stå opp efter hver sengeferd. Alle sine tre søte små hadde hun fått beholde i fjor, da sykdommen tok bort så mange fagre småbarn i bygdene. Og Gaute – Gaute ble frisk, det trodde hun sikkert.
Det måtte vel være som Erlend sa – han måtte føre seg og holde allting så kostbart som han gjorde. Ellers ville han ikke kunne hevde seg mellom sine jevninger og vinne frem til slik rett og slike inntekter under kongen som han var byrdig til. Hun fikk tro at han skjønte dette bedre enn hun gjorde.
Det var uvettig å tenke det skulle stått bedre for ham på noen måte i hine dager da han levde som i snører av synd med den andre – og med henne selv. I glimt efter glimt så hun hans åsyn fra den gang – herjet av sorgen, forvridd av lidenskap. Nei, nei, det var godt slik som det var nu. Han var bare litt for sorgløs og ubetenksom.
*
Erlend kom hjem like før mikalsmesse. Han hadde håpet å finne Kristin i sengen, men hun gikk oppe enda. Hun kom ham i møte nede i veien. Hun var forferdelig tung på foten denne gangen – men Gaute hadde hun på armen som alltid; de to større sønner løp foran henne.
Erlend sprang av hesten og satte guttene opp på den. Så tok han den minste fra hustruen og ville bære ham. Det lyste opp i Kristins hvite, utpinte ansikt da Gaute ikke ble redd for faren – så kjente han ham vel igjen. Hun spurte ikke noe om mannens ferd, men talte bare om de fire tennene som Gaute hadde fått – han hadde vært så syk av det.
Så skar gutten i å skrike – han hadde ripet kinnet sitt til blods på farens bringesølje. Han ville tilbake til moren igjen, og hun ville ta ham, alt hva Erlend sa imot.
Først om kvelden, da de satt alene i hallen og barna sov, spurte Kristin sin mann ut om hans Bjørgvins-reise – som var det noe hun først nu kom i hu.
Erlend så i smug bort på sin hustru. Arme vennen hans – hun så så ussel ut. Så bar han først frem allslags smånytt. Erling hadde bedt ham hilse og gi henne denne – det var en bronsedolk, grønn og oppett av irr. De hadde funnet den i en røys ute på Giske – slikt skulle være godt å legge i vuggen hvis det var svekk Gaute hadde.
Kristin svøpte duken om dolken igjen, kom seg møysommelig opp av stolen og gikk bort til vuggen. Hun stakk tullen ned til alt det andre som lå under sengklærne – en jordfunnen stenøks, bevergjel, kors av tysbast, arvesølv og ildstål, røtter av marihånd og olavsskjegg.
«Legg deg nu, Kristin min,» bad han kjærlig. Han kom bort og drog sko og sokker av henne. Imens fortalte han det.
Håkon Ogmundssøn var kommet tilbake, og freden med russere og kareler var sluttet og beseglet. Han selv kom til å reise nord nu i høst. For sikkert var det vel ikke at der ble ro så straks. Så det trengtes at det satt en mann på Vargøy som var kjent med landet. Ja, han fikk full myndighet som kongens høvedsmann på borgen der – den måtte gjøres fastere for at freden kunne verges der oppe ved de nye landemerkene.
Erlend så spent opp i hustruens ansikt. Hun syntes litt forskrekket – men hun spurte ikke meget, og det var klart at hun skjønte ikke større av hva hans tidender betydde. Han så hvor trett hun var – så talte han ikke mere om dette, men ble sittende en stund på sengekanten hos henne.
Selv visste han hva han hadde tatt på seg. Erlend lo stilt ut for seg mens han gikk og somlet med avkledningen. Det ble ikke å sitte med sølvbelte om vommen, gjøre ølgilder for venner og frender og spikke sine negler fine og jevne, mens en skysset sine lensmenn og svennehøvdinger hit og dit – sånn som de satt, kongens høvedsmenn på borgene her syd i landet. Borgen på Vargøy, det var nu også et feste av et eget slag, det –.
Finner, russere, kareler og blandet yngel av alle de slagene – trollpakk, seidmenn, hedninghunder, fandens egne kjætelam som skulle læres til å skatte igjen til de norske ombudsmennene og la med fred de norske heimene som lå spredt med så langt imellom som herfra og ut til Møre etsteds. Fred – kan hende kunne det bli landefred en gang i tiden der oppe – i hans tid ble der fred de stundene fanden var i messe. Og så fikk han sine egne gale halser å holde styr på. Sånn bortimot våren, når de tok til å bli hugsyke av mørket og stormen og sjøens helveteslarm og kulden – og der ble smått om mel og smør og drikke, og de sloss om kvinnfolkene sine, og det var uråd å holde ut livet på øya. Han hadde sett litt av det da han var der med Gissur Galle som ung gutt. Hau, hau, det ble ikke å ligge på latsiden –!
Ingolf Peit, som satt der nu, han var bra nok. Men Erling hadde rett i det. En mann av ridderskapet måtte ta hånd om sakene der oppe – før ville ingen skjønne at det var den norske konges faste vilje å hevde sitt velde over det landet. Håhå – – i det landet kom han til å sitte som en synål i et åkle. Ikke norsk bygd før fanden i vold nede i Malang.
Ingolf var en dugelig kar – når han fikk en over seg. Han ville gi Ingolf Hugrekken å styre. Margygren var det gildeste skipet, det hadde han nu lært. Erlend lo sakte og lykkelig. Han hadde sagt det til Kristin så ofte – den følgekonen fikk hun tåle at han hadde og holdt –.
Han våknet av at et barn gråt i mørket. Borte i sengen ved den andre veggen hørte han Kristin røre seg og godsnakke sakte – det var Bjørgulf som klaget seg. Det hendte at gutten våknet om natten og ikke kunne få opp øynene for våg – så vætet moren dem med tungen sin. Han hadde alltid syntes at det var stygt å se.
Kristin lullet sakte der borte. Den lille, tynne tonen plaget ham.
Erlend husket hva han hadde drømt. Han gikk etsteds på en strand – det var fjære, og han sprang fra sten til sten. Sjøen lå blek og blank og slikket i tangen langt ute – det var likesom stille, skyet sommernatt, ikke sol. Mot det sølvlyse fjordgap så han skuten ligge for anker, svart og slank, vuggende ganske litt på dønningene. Det luktet så ugudelig liflig av sjø og tare –.
Hjertet ble sykt i ham av lengsel. Nu i nattens mørke han lå her i gjestesengen og hørte ammevisens ensformige tone gnage seg i øret – nu kjente han hvor han lengtet. Bort fra hjemmet og barna som huset flommet over av, bort fra snakk om gårdsstell og husfolk og landseter og unger – og hjerteangsten for henne som alltid gikk syk og som han alltid måtte synes synd på –.
Erlend knuget hendene sammen over sitt hjerte. Det var som det holdt opp å slå, bare lå og skalv av skrekk inne i brystet. Han lengtet bort fra henne. Når han tenkte på det som hun nu skulle igjennom, så svak og kraftløs hun nu var – det kunne bli hva time som helst, visste han – så var det som han skulle kveles av angst. Men skulle han miste Kristin – da skjønte han ikke hvordan han skulle orke å leve. Men han orket ikke å leve sammen med henne heller – ikke nu; han ville bort fra det alt og puste ut, det òg var som det gjaldt livet for ham.
Jesus, min frelser – å, hva var han da for en mann! Han så det nu i natt –. Kristin, min søte, min kjæreste venn – riktig hjertensdyp glede hadde han bare kjent hos henne den tiden da han ledet henne vill –.
Han som hadde trodd så visst, den dagen han fikk Kristin til ekte og til eie for Gud og mennesker – da skulle alt vondt være strøket ut av hans liv så aldeles at han ville glemme det noen gang hadde vært –.
Han måtte være slik at han tålte ikke noe riktig godt og rent nær seg. For Kristin – ja, siden hun var kommet ut av synden og urenheten som han hadde ført henne inn i – hun hadde vært som en engel fra Guds himmerike. Mild og trofast, saktmodig, dugelig, verdig til heder. Æren hadde hun ført inn igjen på Husaby. Hun var blitt igjen den hun hadde vært hin sommernatt da det skjære, unge jomfrublod føyde seg inn under hans kappe der i klosterhaven, og han hadde tenkt, mens han kjente det fine, unge legeme mot sin side – djevelen selv kunne ikke nenne å krenke dette barn eller volde henne sorg –.
Tårene strømmet ned over Erlends ansikt.
– Da var det vel sant som de hadde sagt ham, prestene, at synden åt opp en manns sjel som rust – for han hadde ikke levende ro eller fred her hos sin elskede søte – bort fra henne og alt hennes lengtet han –.
Han hadde grått seg bort i en halvdøs da han sanset at hun var oppe og gikk på gulvet, bysset og nynnet.
Erlend sprang ut av sengen, snublet i mørket over noen barnesko på gulvet, frem til hustruen og tok Gaute fra henne. Gutten skrek i, og Kristin sa klagende: «Nu hadde jeg nesten fått ham til å sove!»
Faren ristet det skrikende barn, gav ham noen slag i enden – og da gutten skrek enda verre, hysset han på ham så hardt at Gaute forferdet bråtagnet. Slikt var ikke overgått ham før i hans liv –.
«Nu får du da bruke det vettet du har, Kristin.» Heftigheten tok aldeles makten fra ham der han stod oppskremt og naken og frysende i det nimørke rom med en hikstende unge på armen. «Slutt skal det være, sier jeg, med dette – hva har du barnejentene til – ungene får sove med dem, du står ikke ut med dette –»
«Kan du ikke unne meg at jeg har barna mine hos meg den tiden jeg har igjen,» svarte konen sakte og klagende.
Erlend ville ikke skjønne hva hun mente.
«Den tiden du har igjen, trenger du ro. Legg deg nu, Kristin,» bad han mildere.
Han tok Gaute med seg bort i sin seng – lullet litt for ham og fant i mørket sitt belte på sengetrinnet. De små sølvplatene som det var satt med, gnikket og klirret når gutten lekte med det.
«Dolken sitter vel ikke i det,» spurte Kristin engstelig borte fra sin seng, og Gaute satte i et friskt hyl da han hørte morens stemme. Erlend hysset på ham og klingret med beltet – til slutt gav barnet seg og ble rolig.
Den elendige vesalgutten måtte en vel neppe ønske levde opp – det var uvisst om Gaute hadde folkevett.
Å nei, å nei, sæleste mø Maria, det mente han ikke – han ønsket da ikke livet av sin egen lille sønn. Nei, nei, Erlend tok barnet helt inn i armen sin og la sitt ansikt ned til det fine, lune vesle håret.
De vakre sønnene deres –. Men han ble så trett av å høre om dem sent og tidlig; av å gå og snuble over dem hvor han kom her hjemme. At tre små unger kunne være alle steder på én gang på en stor gård, skjønte han ikke. Men han husket hvor brennende harm han hadde vært på Eline fordi hun ikke brydde seg om barna deres. En urimelig mann måtte han være – for han harmet seg også over det at han så ikke mere Kristin uten barn hang om henne.
Aldri hadde han kjent noe slikt når han tok sine ekte sønner i favn, som han hadde følt da de første gang la Orm på armene hans. Å Orm, Orm, sønnen min –. Han hadde vært så trett av Eline allerede den gangen – lei av hennes egensindighet og hennes heftighet og hennes ustyrlige kjærlighet. Han hadde sett hun var for gammel til ham. Og han hadde begynt å skjønne hva denne galskapen ville komme til å koste ham. Men han hadde syntes, slippe henne kunne han ikke heller – når hun hadde mistet alt for hans skyld. Guttens fødsel hadde gitt ham en årsak til å holde ut med moren, tyktes det ham. Han hadde vært så ung da han ble far til Orm, så han hadde ikke fullelig skjønt barnets stilling – når moren var en annen manns ektehustru.
Gråten kom over ham igjen, og han tok Gaute tettere inn til seg. Orm – ingen av barna sine hadde han elsket slik som denne gutten; han savnet ham slik og han angret så bittert hvert hardt og hastig ord han hadde sagt til ham. Umulig kunne Orm ha visst hvor hans far elsket ham. Det var forbitrelsen og fortvilelsen efter hvert som det fullt ut ble ham klart at aldri kunne Orm bli regnet for hans ekte sønn, aldri kunne han ta sin fars skjoldmerke i arv. Og det var skinnsyke fordi han så at sønnen sluttet seg mere til stemoren enn til ham selv, og det var det at Kristins jevne, milde godhet mot den unge tyktes ham ligne en bebreidelse –.
Så kom de døgnene som han ikke orket å huske på. Orm lå på likstrå i loftet, og kvinnene kom og sa de trodde ikke at Kristin levde over dette. De hugget graven til Orm borte i kirken og spurte om Kristin skulle ligge der eller føres inn til Gregoriuskirken og settes ned der hvor hans foreldre lå.
Å, men – han holdt pusten av angst ved det. Bak ham lå hele hans liv av minner som han rømte fra, for han orket ikke tenke på dem. Nu i natt så han det –. Han kunne glemme det på sett og vis i dagliglaget. Men han kunne ikke verge seg mot at det dukket opp en eller annen stund som denne – og da var det som alt mot var galdret ut av ham –.
De dagene på Haugen – han hadde nesten hatt hell til å glemme det til hverdags. Han hadde ikke vært på Haugen siden hin natt han kjørte derfra, og han hadde ikke sett Bjørn og Åshild siden i bryllupet sitt. Det var herr Bjørn som han hadde vært redd for å møte. Og nu –. Han tenkte på det som Munan hadde fortalt – de skulle gå igjen der; det spøkte slik på Haugen at husene stod øde, folk ville ikke bo der om de fikk gården fritt.
Bjørn Gunnarsson hadde hatt et slag av mot som Erlend visste han selv aldri kunne få. Han hadde vært stø på hånden da han drepte sin hustru – rett i hjertet, sa Munan.
Det ble to år til vinteren siden Bjørn og fru Åshild døde. Folk hadde ikke sett røk fra husene på Haugen en ukes tid; så tok noen menn mot til seg og gikk dit bort. Herr Bjørn lå i sengen med gjennomskåret strupe; han holdt sin hustrus lik i armen sin. Fremme foran sengen lå hans blodige dolk på gulvet.
Alle hadde skjønt hvordan dette var gått til – men Munan Bårdssøn og hans bror fikk dog disse to i viet jord – det kunne være stimenn, ble det sagt, enda kisten med Bjørns og Åshilds gods var urørt. Likene var urørt av mus – det fantes forresten ikke slikt utøy på Haugen – og det tok folk for et visst tegn på fruens tryllekyndighet.
Munan Bårdssøn var blitt forferdelig oppskaket ved sin mors endeligt. Han hadde gitt seg på pilegrimsferd til Sankt Jacob i Kompostella like efter –.
Han husket den morgenen hans egen mor var død om natten. De lå for anker inni Moldøysundet, men skodden stod hvit og så tett, det var bare små stunder innimellom det skimtet litt av fjellveggen de lå innunder. Men det gav ullen gjenlyd av den dumpe lyd da båten rodde til lands med presten. Han stod i forrommet og så dem ro bort fra skipet. Alt var vått av tåken, som han kom nær, væten perlet i hans hår og på hans klær, og den fremmede presten og hans følgesvenn satt fremme i båten og skrukket med opptrukne skuldre over karene de hadde i fanget. De lignet høker i regnvær. Åreslagene og gnikkingen i tollegangene og gjenlyden fra fjellet ble ved å lyde dovt lenge efter at båten var innkvervet i skodden.
Da hadde han også lovet seg på pilegrimsferd. Han hadde bare hatt en tanke da – at han måtte få se igjen sin mors yndige, søte åsyn som det hadde vært før – med den bløte, glatte, blekbrune hud. Nu lå hun død nedi der med ansiktet herjet av de forferdelige sårene som sprakk og tøt med små klare væskedråper når hun prøvde smile til ham –.
Ikke kunne vel han for at faren hadde tatt slik imot ham. Og at han hadde vent seg til en som var utjaget, likesom han selv –. Så hadde han slått pilegrimsferden av tankene, og så hadde han ikke brydd seg mere om å tenke på sin mor. Så vondt som hun hadde hatt det på jorden, så var hun vel nu der hvor det var fred – og det ble ikke rare freden for ham, efter han hadde tatt opp med Eline igjen –.
Fred – det hadde han visst bare kjent en gang i sitt liv – den natten han satt bak stengjerdet ut mot skogen der på Hofvin og holdt om Kristin, som sov i hans fang – sin trygge, blide, ubrutte barnesøvn. Det var ikke lenge han hadde kunnet holde seg fra å bryte henne. Og det var ikke fred han hadde funnet hos henne siden, og han fant ikke fred hos henne nu. Enda han så at alle andre i hjemmet, de fant fred hos hans unge hustru.
Og nu lengtet han bare efter å komme bort til ufred. Han lengtet seg gal og vill efter dette utskjæret og efter de dundrende hav om forlandene der nord, efter den endeløse kysten og de veldige fjordene som kunne romme all verdens feller og svik, efter de folkene hvis mål han bare kjente bitevis, efter deres seid og flyktighet og smetten, efter krig og sjø og efter sangen av sine egne og sine menns våpen –.
Erlend sovnet til slutt og våknet igjen – hva var det nu han hadde drømt –. Jo. At han hadde ligget i en seng med en svart finnejente på hver side av seg. Noe halvglemt som var hendt ham den gangen han var nord med Gissur – en vill natt da de alle hadde vært drukne og øre. Han husket ikke meget mere av det hele enn den ramme villdyrslukt av kvinnene –.
Og her lå han med sin lille syke sønn i armen og drømte slike drømmer –. Han ble så redd seg selv at han torde ikke legge seg til å sove mere. Og han orket ikke ligge våken. Ja, han måtte da være en ulykkesmann –. Stivnet av angst lå han urørlig og kjente hjertet klemte i sitt bryst, mens han lengtet mot morgengryets forløsning.
Han fikk snakket Kristin til å bli liggende i sengen neste dag. For han syntes ikke at han orket se henne gå og slepe seg omkring i huset – så elendig. Han satt hos henne og stelte med hennes hånd. Hun hadde hatt de vakreste armer – slanke, men så runde at de fine små knokene syntes ikke i de spinkle ledemot. Nu stod de ut som knuter på den utmagrede arm, og huden var ganske blåhvit på undersiden av armen.
Ute blåste det og regnet så det sprutet i bakken. Han kom fra ridderloftet en gang utpå dagen og hørte Gaute skrike og gråte sårt etsteds i tunet. Inne i den trange gangen mellom to av husene fant han sine tre småsønner, midt i takdryppet satt de. Nåkkve tviholdt den lille, mens Bjørgulf fristet å true i ham en levende metemark – han hadde hånden helt full av lyserøde ormer som tvinnet og vred seg.
Guttene stod med krenkede miner mens faren overfór dem. Det var Ån Gamle, sa de, som hadde nevnt at Gaute skulle få tennene sine uten møye hvis de kunne få ham til å bite av noen levende mark.
De var drivende våte fra isse til tå, alle tre. Erlend brølte på barnedeiene – de kom styrtende – en fra verkmannskleven og en fra stallen. Husbonden bannet dem hit og dit, stappet Gaute oppunder armen sin som en grisunge og jaget de andre foran seg inn i hallen.
Litt efter satt de små tørre og tilfredse i sine blå helligdagskjortler i en rad på trinnet foran morens seng. Faren hadde trukket en krakk bortil, våset og ståket, krammet leende ungene inntil seg for å døyve det siste av natteskrekken i sitt eget sinn. Men moren smilte glad fordi Erlend lekte med barna deres. Erlend hadde en finneheks, sa han, hun var to hundre vintre gammel og inntørket så hun var ikke større enn sånn. Han hadde henne i en skinnhit i den store kisten som stod i naustet hans. Jo da, hun fikk mat – hver julenatt en kristenmanns lår – med det klarte hun seg ett år til ende. Og var de ikke stille og snille og lot være å ape på mor sin som var syk, skulle de komme i skinnhit, de òg –.
«Mor er syk av det hun går med søster vår,» sa Nåkkve, kry for han visste greie på saken.
Erlend drog gutten efter ørene bort i kneet sitt:
«Ja – og når hun er født, denne søsteren deres, da skal jeg la finnkjerringen min galdre over dere tre, og dere skal bli hvitbjørner og labbe på vilden skog, men datteren min skal arve alt jeg eier –»
Barna skrek og veltet seg opp i sengen til moren – Gaute skjønte det ikke, men han skrek og krabbet opp fordi brødrene gjorde det. Kristin klaget seg – han måtte ikke skjemte så stygt. Men Nåkkve tumlet ut igjen; i en henrykkelse av latter og skrekk fór han på faren, hengte seg i beltet hans og bet efter Erlends hender, mens han skrek og jublet.
Erlend fikk ikke den datteren som han ønsket seg så meget, nu heller. Kristin fødte ham to store, vakre sønner, men de hadde nær kostet henne livet.
Erlend lot dem døpe, den ene efter Ivar Gjesling og den annen efter kong Skule. Hans navn var ellers ikke blitt holdt oppe i ætten – fru Ragnfrid hadde sagt at hennes far var en ulykkesmann, og derfor skulle han ikke nevnes opp. Men Erlend svor på at ingen av hans sønner bar stoltere navn enn denne yngste.
Det var nu lidd så langt på høsten at Erlend måtte reise nord straks Kristin var over den verste fare. Og han mente i sitt hjerte det var like godt at han var borte før hun kom opp av sengen igjen. Fem sønner på fem år – det kunne være nok, og han ville nødig trenge å engste seg for hun skulle dø i barnsseng mens han satt der oppe på Vargøy.
Han skjønte at Kristin tenkte noe lignende. Hun klaget seg ikke lenger for han skulle fare fra henne. Hun hadde tatt hvert barn som skulle komme, som en dyrebar Guds gave, og plagene som det hun ikke burde kny under. Men denne gangen hadde hun hatt det så forferdelig hårdt at Erlend skjønte alt mot var som blåst ut av henne. Hun lå hen, gul som leire i ansiktet, og så på de to små reivebylter ved sin side, og hun var ikke så lykkelig i øynene som hun hadde vært med de andre.
Erlend satt hos henne og gjorde hele reisen nordover i tankene. En hard sjøferd ble det vel nu senhøstes – og underlig å komme dit opp til den lange natten. Men han lengtet uutsigelig. Denne siste angsten for hustruen hadde aldeles knekket all motstand i hans sinn – viljeløst gav han seg sin higen bort fra hjemmet i vold.
IV
ERLEND NIKULAUSSØN SATT som kongens landvernsmann og høvding i festet på Vargøy i nesten to år. I all den tid kom han ikke lenger syd enn til Bjarkøy en gang, da han og herr Erling Vidkunssøn hadde stevnet møte der. Den andre sommeren Erlend var borte, døde endelig Heming Alfssøn, og Erlend fikk sysselen i Orkdøla-fylket efter ham. Haftor Graut fór nord for å løse ham av på Vargøy.
Han var en glad mann da han seilte sydover noen dager efter marimesse om høsten. Det var den oppreisning han hadde stundet efter i alle disse årene – å få sysselen som hans far hadde hatt en gang. Ikke slik at dette hadde vært et mål som han noensinne hadde arbeidet for å nå. Men det hadde alltid stått for ham slik som det var dette han trengte for å kunne falle inn på den plass hvor han hørte hjemme – både i sine egne og i sine jevnlikes øyne. Nu gjorde det ikke noe lenger at han ble regnet for å være litt annerledes enn de andre benkesitterne – det var ikke mere noe vrangt ved hans særstilling.
Og han lengtet hjem. Det hadde vært fredeligere i Finnmarken enn han hadde ventet. Den første vinteren allerede hadde slitt på ham – han satt der uvirksom i borgen og kunne ikke få gjort noe med utbedringen av verket. Det var blitt satt i god stand for sytten år siden, men nu var det aldeles forfallent.
Så kom våren og sommeren med liv og uro – stevner her og der i fjordene med de norske og halvnorske skattekreverne og talsmenn for folkene innefra viddene. Erlend lå og flakket med sine to skip og hadde megen moro. På øya ble husene utbedret og verket styrket. Men det neste året var der heller stilt.
Haftor skulle vel sørge for at der ble uro igjen. Erlend lo. De hadde seilt sammen innover nesten til Trjanema, og der hadde da Haftor fått tak i en terfinnkone som han flyttet med seg. Erlend snakket for ham. Han fikk huske det gjaldt at hedningene skjønte vi var herrer – og da fikk en stelle seg slik at en ikke tirret noen unødig, med det vesle folkemonn en hadde. Ikke blande seg i det om finnefolkene sloss og drepte hverandre; den gleden måtte de få ha i fred. Men være som en høk over russere og kolbjager og hva pakket het for noe. Og la kvinnfolkene deres i fred – ett var at de var hekser alle i hop – et annet at der var nok som bød seg til –. Men Godøygutten fikk stelle seg som han ville, til han lærte.
Haftor ville vekk fra sine gårder og fra konen sin. Nu ville Erlend hjem til sitt. Han lengtet aldeles livsalig efter Kristin og Husaby og hjembygden og alle barna sine – efter allting hjemme hos Kristin.
I Lyngfjorden spurte han av et skip med noen munkeprester om bord; det skulle være brødre fra Predikarliv i Nidaros, som ville nord og friste å plante den sanne tro mellom hedninger og kjettere i grensetraktene.
Erlend kjente seg viss på at Gunnulf var mellom disse. Og tre netter senere satt han virkelig alene med sin bror i en jordgamme som hørte til en liten norsk gård ved stranden, hvor de hadde funnet hinannen.
Erlend var underlig beveget. Han hadde hørt messen og tatt tjeneste med sine skipsfolk – for eneste gang her nord så nær som da han var på Bjarkøy. Kirken på Vargøy stod presteløs; en djakn satt igjen i borgen, og han hadde da fristet å holde rede på helligdagene for dem, men ellers hadde det vært så som så med sjelehjelpen for de norske der nord. De fikk trøste seg med at det var som å være på et slags korstog, så det ble vel ikke regnet så strengt med syndene deres.
Han satt og snakket for Gunnulf om dette, og broren hørte på med et fjernt og rart smil om den lange og smale munn. Det så ut som han alltid suget underleppen litt inn, slik som en lett kommer til å gjøre når en tenker hardt på en ting, er like ved å skjønne, men ikke har fått full klarhet i sine tanker.
Det var utpå natten alt. Alle de andre folkene på gården sov oppe i skålen; brødrene visste at nu var de alene våkne. Og de var begge grepne ved det underlige i at her satt de to alene –.
Lyden av sjøbruset og stormen nådde dem dovt og dempet gjennom torvveggene. Av og til pustet trekkvinden inn, åndet på glørne i gruen og blaffet litt med tranlampens flamme. Det fantes ikke bohave i gammen; brødrene satt på den lave jordpall som løp rundt tre sider av rommet, og mellom dem lå Gunnulfs skrivebrett med blekkhornet, pennefjær og en sammenrullet skrå. Gunnulf hadde sittet og skrevet opp ett og annet som broren sa ham om stevner og bumannsheimer, om seilmerker og værvarsler og ord i samenes sprog – alt som Erlend kom til å tenke på det. Gunnulf styrte selv skipet – Sunnivasuden het det, for predikebrødrene hadde kåret seg Sankta Sunniva til vernehelgen for sitt tiltak.
«Ja, bare dere ikke skal få samme lagnad som Selje-mennene så,» sa Erlend, og igjen smilte Gunnulf litt.
«Du kaller meg urolig, du, Gunnulf,» tok han på igjen. «Hva skulle en da kalle deg? Først flakket du hit og dit i sydlandene i alle de årene, og ikke før er du kommet hjem, så stryker du fra prestekall og prebender for å preke for Puken og hans unger nord i Velli-å. Ikke kan du deres mål, og ikke skjønner de ditt. Det tykkes meg at du er enda mere ustadig enn jeg er.»
«Jeg eier hverken gods eller frender å svare for,» sa munken. «Jeg har nu løst meg fra alle bånd, men du har bundet deg, bror.»
«Å ja. Den er vel fri som intet eier.»
Gunnulf svarte:
«Alt hva en mann eier, holder ham mere enn han holder det.»
«Hm. Å nei, Guds død allikevel. La være at Kristin holder meg – men godset og barna vil jeg nu ikke skal eie meg –»
«Tenk ikke slik, bror,» sa Gunnulf sakte. «For da vil det lettelig gå slik at du mister det.»
«Nei, jeg vil ikke bli slik som de andre kallene – de står i mulden sin til oppunder kjakene,» sa Erlend leende, og broren smilte også litt.
«Fagrere barn enn Ivar og Skule så jeg aldri,» mælte han. «Jeg tenker du så ut slik i den alderen – ikke er det underlig at vår mor elsket deg så meget.»
Begge brødrene hvilte en hånd på skrivebrettet som lå mellom dem. Selv i det svake lys av tranlampen såes det hvor ulike disse to menns hender var. Munkens naken og bar for ringer, hvit og muskelfast, mindre og meget tettere bygd enn den andres, så meget sterkere ut allikevel – enda Erlends neve nu var hard som horn inni loven, og et blåhvitt arr efter et pileskudd pløyde det mørke hold fra håndleddet og opp under ermet. Men fingrene på Erlends smale, brungarvede hånd var tørre og knudrete i leddene som trekvister, fullsatte med gyldne ringer og stener.
Erlend hadde lyst til å ta sin brors hånd, men han blygdes – så drakk han ham bare til og gren litt over det dårlige øl.
«Hun tyktes deg være helt sunn og frisk nu, Kristin,» spurte Erlend opp igjen.
«Ja, hun blomstret som en rose da jeg var på Husaby i sommer,» sa munken og smilte litt. Han biet en stund, da sa han alvorlig: «Jeg vil be deg om dette, bror – tenk noe mere på Kristins og barnas velferd enn du har gjort før. Og la deg råde av henne, og slutt de handler som hun og Eiliv har avtalt; de bier bare på ditt samtykke for å slutte dem.»
«Jeg liker nu ikke riktig disse planene hennes som du taler om,» sa Erlend nølende. «– Og nu blir dog også min stilling annerledes –»
«Eiendommene dine får mere verd når du samler godset mere,» svarte munken. «Meg tyktes Kristins råd forstandige, da hun holdt dem frem.»
«Der er nu vel heller ikke en kone i Norges land som råder friere enn hun gjør,» sa Erlend.
«Sist blir det dog du som råder,» svarte Gunnulf atter. «Og du – du råder nu over Kristin også som du vil,» sa han, underlig svak i mælet.
Erlend lo sakte nede i strupen, strakte seg og gjespet. Da sa han med ett alvorlig: «Du har nu rådet med henne, du òg, bror min. Og det er ikke fritt for at dine råd somme tider er kommet mellom vårt vennskap.»
«Mener du det vennskap som har vært mellom deg og din hustru, eller vennskapet mellom oss to brødrene,» spurte munken langsomt.
«Begge deler,» svarte Erlend, som det var en tanke som først nu kom til ham. «Så from trenger nu vel ikke en legkone å være,» sa han lettere.
«Jeg har rådet henne som jeg mente var best. Som det er best,» rettet han seg selv.
Erlend så på munken i predikebrødrenes grove, gråhvite kutte med den sorte kuvl slått tilbake, så den lå i tykke folder rundt halsen og bakover skuldrene. Kronen var raket slik at det var nu bare en smal krans av hår om det runde, magre og blekladne ansikt – men det var like tett og sort som i Gunnulfs unge dager.
«Ja, du er jo ikke bror min nu mere enn du er hver manns bror,» sa Erlend og undret seg over den dype bitterhet i sin stemme.
«Slik er det ikke – enda det burde være sånn.»
«Så hjelpe meg Gud – jeg tror det er derfor at du vil fare opp til finnene!» sa Erlend.
Gunnulf bøyde hodet. Det ulmet i hans gulbrune øyne.
«I noe monn er det også derfor,» sa han sakte og fort.
De bredte ut de skinn og åklær som de hadde tatt med seg. Det var for kaldt og rått i rommet til at de kunne kle noe av seg, så bød de hinannen god natt og la seg ned på jordpallen, som var ganske lavt ved gulvet for røkens skyld.
Erlend lå og tenkte på de tidender han hadde fått hjemmefra. Det var ikke meget han hadde hørt i disse årene – to brev fra hustruen var kommet ham i hende, men de hadde vært gamle da de nådde frem. Sira Eiliv hadde skrevet dem for henne – hun kunne prente selv, både godt og vakkert, men hun skrev nødig, fordi det syntes henne ikke ganske sømmelig for en ulærd kvinne.
Hun skulle vel bli enda frommere nu de hadde fått en helligdom i nabobygden, og det av en mann som hun selv hadde kjent mens han levde – og nu hadde Gaute fått bot for sin sykdom der og hun selv vunnet full førlighet efter hun hadde vært svak siden tvillingenes fødsel. Gunnulf fortalte at predikebrødrene i Hamar hadde til slutt måttet gi Edvin Rikardssøns lik tilbake til hans brødre i Oslo, og disse lot nu skrive opp allting om broder Edvins liv og om de jærtegn han skulle ha virket både i live og efter sin død. Det var da deres akt å sende dette skrift til paven og forsøke å få sagt munken sannhellig. Noen bønder fra Gauldalen og Medaldalen hadde da fart syd og vitnet om undere som broder Edvin hadde virket ved sine forbønner der i bygdene og ved et krusifiks som han hadde skåret ut, og som nu var på Medalhus. De hadde lovet å bygge en liten kirke på Vatsfjellet, hvor han hadde levd som einsetesmann noen somre, og hvor der var en legedomskilde efter ham. De fikk da en hånd av liket til å gjemme i denne kirken.
Kristin hadde ofret to sølvskåler og den store kåpehekten med blå stener som hun eide efter sin mormor Ulvhild Håvardsdatter, og latt Tiedeken Paus i kaupangen gjøre en sølvhånd til broder Edvins knoker derav. Og hun hadde vært på Vatsfjellet med Sira Eiliv og sine barn og stort følge da erkebiskopen viet kirken ved jonsmessetider året efter at Erlend var reist nord.
Efter dette var Gaute hurtig frisknet til og hadde lært å gå og tale, og var nu som andre barn efter sin alder. Erlend strakte seg ut – det var vel den største lykken som kunne hendt dem, at Gaute var frisk nu. Han ville legge noe jord til den kirken. Gaute var lys, sa Gunnulf, og ansiktsfager – lik moren. Da skulle han nu bare ha vært en liten mø – og så skulle han ha hett Magnhild. Ja – han lengtet efter de vakre sønnene sine også nu –.
Gunnulf Nikulaussøn lå og tenkte på den vårdagen for tre år siden han red oppover mot Husaby. På veien møtte han en mann fra gården – husfruen var ikke hjemme, sa han – hos en syk kone.
Han red på en smal, gressgrodd vei mellom gamle skigarder; der var ung løvskog i leirfallsbakkene både oppover og ned mot elven, som bruste vårlig fullt nedi senkningen. Han red mot solen, og det spede, grønne løv glinset som gyldne flammer på kvistene, men innover i skogen falt skyggen sval og dyp allerede på gressbunnen.
Han kom frem så han så et glimt av sjøen, som lå med mørk speiling av det andre landet, med himmelen blå og bildet av de store sommerskyer smeltet og brutt av strømkrusninger uti. Dypt nede under rideveien lå en liten gård på grønne, blomsterbrogede voller. En flokk hvitskautede hustruer stod ute på tunet – men Kristin var ikke mellom dem.
Litt lenger fremme så han hesten hennes; den gikk inne i hagen med noen andre. Veien dyppet ned i en hulning av grønn skygge foran ham, og hvor den slynget seg oppover den neste bølge av leirbakkene, stod hun ved skigarden under løvet og lyttet på fuglesangen. Han så hennes smale, sorte skikkelse lutet over gjerdet inn mot skogen; det hvitnet i skautet og i en hvit arm. Han tok inn hesten, red fot for fot frem mot henne. Men da han kom nærmere, så han at det var en gammel bjerkelegg som stod der.
Neste kveld, da hans tjenestefolk seilte ham inn til kaupangen, satt presten selv til rors. Han kjente sitt hjerte fast og nyfødt i brystet. Nu kunne intet rokke hans forsett.
Han visste nu at det som hadde holdt ham tilbake i verden, var den uutslukkelige lengsel han hadde båret på fra guttedagene. Han ville vinne menneskenes yndest. For å bli yndet hadde han vært godgjørende, blid og skjemtsom mot småfolk; han hadde latt sin lærdom glimre, men med måtehold og ydmykhet blant prestene i byen, for at de skulle like ham, han hadde vært eftergivende mot herr Eiliv Kortin siden denne var venn med hans far, og han visste hvordan herr Eiliv likte at folk var. Han hadde vært kjærlig og blid mot Orm for å vinne litt av guttens kjærlighet fra den lunefulle faren. Og han hadde vært streng og krevende mot Kristin fordi han skjønte at hun trengte møte noe som ikke vek unna når hun grep efter støtte, noe som ikke ledet vill når hun kom og var følgevillig.
Men nu hadde han skjønt – han hadde søkt å vinne hennes tillit for seg selv meget mere enn å styrke henne i tillit til Gud –.
Erlend hadde funnet ordet nu i kveld. Ikke min bror mere enn alle menneskers bror. Det var omveien han måtte gå før hans broderkjærlighet kunne gavne noen.
To uker senere hadde han skiftet sitt gods mellom sine frender og kirken og tatt professdrakten i Predikarliv. Og nu i vår, da alle sinn var oppskaket til grunnen ved den forferdelige ulykke som gikk over landet – at lynet hadde tent Kristkirken i Nidaros og halvveis lagt Sankt Olavs hus øde – hadde Gunnulf fått erkebiskopens støtte for sin gamle plan. Sammen med broder Olav Jonssøn, som var viet prest lik ham selv, og tre yngre munker, en fra Nidaros og to fra Predikarliv i Bjørgvin, drog han nu nordover for å bringe ordets lys til de usalige hedninger som levde og døde i mørke innenfor et kristent lands grenseskjell.
Kristus, du korsfestede. Nu har jeg solgt fra meg alt som kunne binde meg. Meg selv har jeg solgt deg i hender, om du vil verdiges med mitt liv å kjøpe fri Satans hjon. Ta meg, slik at jeg kjenner jeg er din trell, ti da eier jeg også deg. – Så skulle vel en gang, en gang igjen hans hjerte gale og synge i bringen, som det hadde sunget og slått da han gikk over de grønne sletter ved Romaborg, fra pilegrimskirke til pilegrimskirke – «jeg er min elskedes, og til ham er min attrå –»
Brødrene lå og tenkte seg i søvn på hver sin benk i den lille gammen. En liten glo ulmet i gruen mellom dem. De tenkte seg lenger og lenger bort fra hinannen. Og neste dag for den ene mot nord og den andre mot syd.
Erlend hadde lovet Haftor Graut å fare ut til Godøy og ta hans søster med sydover. Hun var gift med Bård Åsulfssøn i Lensviken – han var også en frende av Erlend, men langt ute.
Den første morgen, da Margygren skar ut av Godøysundet med seilet bugnende mot blå fjell i den fine bris, stod Erlend oppe på viden bak i skipet. Ulv Haldorssøn hadde roret. Da kom Sunniva dit opp. Hun hadde kåpehetten nedfelt, og vinden strøk hodelinet bakover fra hennes solskinnsgule, krusede hår. Hun hadde samme slags sjøblå, glitrende øyne som broren, og som han var hun ansiktsfager, men sterkt fregnet, også på de små, fyldige hender.
Fra den første kvelden han så henne på Godøy – deres øyne møttes, så så de til siden og kom til å smile så lønsk begge to – hadde Erlend visst at hun kjente ham – og han kjente henne. Sunniva Olavsdatter, henne kunne han ta med bare neven, og hun ventet på at han skulle gjøre det.
Nu han stod med hennes hånd i sin – han hadde hjulpet henne opp – kom han til å se inn i Ulvs rå og mørke ansikt. Ulv visste det nok også. Han ble underlig skamfull ved mannens blikk. Han husket i ett nu alt som denne hans frende og følgesvenn hadde vært medviter til – hver en galskap han hadde rotet seg opp i fra de yngste ungdomsårene. Ulv trengte ikke se så hånsk på ham – han hadde nu ikke ment å komme fruen nærmere enn heder og dyd tilstedte, trøstet han seg selv. Han var da så gammel nu og klok av skade, han kunne slippes nord i Hålogaland uten å veve seg bort i uvettighet med en annen manns kone. Han hadde en kone selv nu – han hadde vært Kristin tro fra første dagen han hadde sett henne og til nu – ett og annet som var hendt der nordpå, kunne ingen forstandig mann regne med. Men ellers så hadde han enn ikke sett på en kvinne – slik. Han visste det selv – med en norsk kvinne, til og med en av deres egne jevnbyrdige – nei, han ville aldri få en times fred i sitt hjerte hvis han svek Kristin slik. – Men denne reisen sydover med henne her om bord – den kunne nok bli vågsom.
Noe hjalp det at de fikk heller hardt vær nedover, så han hadde annet å gjøre enn gantes med fruen. I Dynøy måtte han søke havn og bie noen dager. Mens de lå der, hendte noe som voldte at fru Sunniva syntes ham meget mindre forlokkende.
Erlend med Ulv og et par av mennene sov i den samme skålen hvor hun og hennes terner lå. En morgen var han alene der inne, og fruen var ikke stått opp. Da ropte hun på ham – sa hun hadde mistet et fingergull ned i sengen. Han måtte da til og hjelpe med å lete – hun krøp omkring på kne i sengen og var bare i serken. De snudde nu bort i hinannen rett som det var, og hver gang fikk begge to tyvesmilet i øynene. Så tok hun fatt i ham –. Ja, han hadde vel selv ikke båret seg så overlag sømmelig ad, tid og sted var ikke til det – men hun var så frekt og ubluferdig villig at han ble aldeles kald med ett. Skamrød vendte han seg fra dette ansikt som var oppløst av latter og kjæte; han kom seg løs uten videre påskudd og gikk ut; sendte så hennes tjenestekoner inn til fruen.
Nei så djevelen, han var ikke en rotteunge heller, som lot seg fange i sengehalmen. Ett var å lokke – å la seg lokke var en annen ting. Han måtte le også – her stod han og var rent fra en vakker kone slik som Josef hin hebraiske. Ja, litt hender til sjøs og til lands med.
Nei, fru Sunniva –. Å, han måtte minnes en – en som han kjente. Hun hadde gått til møtes med ham i et herberge for løse leidangskarer – og hun kom så tuktig og verdig som en kongebåren ungmø går til messen. I lunder og låver hadde hun vært hans, Gud forlate ham, han hadde glemt hennes byrd og hennes heder; hun hadde glemt den for hans skyld, men slenge den fra seg hadde hun ikke evnet. Hennes ætt yppet seg i henne, selv når hun ikke tenkte på den.
Gud signe deg, Kristin min – så hjelpe meg Gud, min tro som jeg gav deg i lønn og for kirkedøren, den skal jeg holde eller aldri være manns mann. Så er.
Så fikk han fru Sunniva sendt i land ved Yrjar, der hun hadde frender. Det beste var at hun syntes ikke altfor vred heller da de skiltes. Helle med hodet og sture som en munk hadde han ikke trengt – de hadde jaget hverandre utenbords på årene som en sier. Til avskjed gav han fruen noen kostbare skinn til en kåpe, og hun lovet han skulle få se henne i den kåpen. De møttes nok en og annen gang. Stakkar, mannen hun hadde, var ikke ung og noe sykelig –.
Men han var lykkelig fordi han kom hjem til sin hustru og ikke hadde noe på sinnet som han trengte dølge for henne, og han var kry av sin egen prøvede standhaftighet. Og han var aldeles yr og gal av lengsel efter Kristin – hun var den søteste og veneste rose og lilje allikevel – og hans var hun!
Kristin var ved ørene og møtte ham da Erlend la inn til Birgsi. Fiskere hadde brakt bud til Vigg at Margygren var sett ute ved Yrjar. Hun hadde sine to eldste sønner og Margret med seg, og hjemme på Husaby ble stelt til gjestebud for venner og frender som skulle feire Erlends hjemkomst.
Hun var blitt så vakker at Erlend mistet pusten da han så henne. Men hun var nok forandret. Det pikeaktige som var blitt ved å være over henne efter hver barnsseng hun var kommet over – det spede og skrøpelige nonnelignende under hustrulinet – det var nu borte. Hun var en ung, blomstrende kone og mor. Hennes kinn var runde og friskt røde mellom skautets hvite fliker, barmen høy og fast for kjeder og søljer å glitre på. Hoften rundet seg mere bredt og mykt under nøklebeltet og den forgylte slire med saks og kniv. Jo, jo, hun var bare blitt vakrere – hun så ikke ut som de kunne blåse henne til himmels fra ham så lett som før. Selv de store, smale hender var blitt fyldigere og hvitere.
De lå på Vigg om natten, i abbedens hus der. Og det var en ung, rosenrød og glad Kristin, mild og svak av lykke, som red med ham til gjestebud på Husaby denne gangen, da de drog hjemover neste dag.
*
Det var så mange alvorlige ting som hun skulle ha talt med sin husbond om når han kom hjem. Det var tusen ting om deres barn, bekymringer for Margret, og det var hennes planer for å bringe godsene på fote igjen. Men det ble borte i festrus alt sammen.
De drog fra det ene gjestebud til det annet, og hun fulgte med sysselmannen på hans ferder. Erlend holdt nu enda flere menn på Husaby, bud og brev fór mellom ham og hans lensmenn og ombudsmenn. Erlend var kåt og glad alltid – skulle ikke han duge til sysselmann – han som hadde stanget skallen sin snart mot hver en bolk i lands lov og kristenrett. Slikt var vel lært og ikke lett glemt. Lett og hurtig nemme hadde mannen, og han hadde fått god lærdom i oppveksten. Nu kom det frem i ham igjen. Han vennet seg til å lese brev selv og hadde fått en islending til skriver. Før hadde Erlend satt sitt segl under alt som andre leste opp for ham, og nødig sett på en linje skrift – det hadde Kristin fått erfare i disse to årene, hun var blitt fortrolig med alt som fantes i hans brevkister.
Nu kom det et lettsinn over henne som hun aldri før hadde kjent. Hun ble selv kvikkere og mindre stille når hun var ute mellom folk – for hun følte at hun var svært vakker nu, og hun var helt sunn og frisk for første gang siden hun var blitt gift. Og om kvelden, når hun og Erlend lå sammen i en fremmed seng på et loft i en av storgårdene eller i en bondestue, så lo de og hvisket og gjønte med folk de hadde møtt, og tidender de hadde spurt. Erlend var mere flåset i munnen enn noensinne, og folk syntes å like ham bedre enn noen tid før.
Hun så det med deres egne barn – de var som fortullet av henrykkelse når faren en og annen stund gav seg av med dem. Nåkkve og Bjørgulf stelte bare med slikt som buer og spyd og økser nu. Så kunne det hende at faren stanset i sin gang over tunet, så på dem og viste dem til rette «ikke slik, sønn min – slik skal du holde» – han flyttet den vesle nevens grep og la fingrene i den rette stilling. De ble da ute av seg av iver.
De to eldste sønnene var uadskillelige. Bjørgulv var størst og sterkest av barna, jevnhøy med Nåkkve, som var tre halvår eldre, og tykkere. Han hadde strikrøllet, ramsvart hår, det lille ansikt var bredt, men vakkert, øynene blåsorte. En dag spurte Erlend engstelig moren om hun visste at Bjørgulf så ikke godt på det ene øyet – han skjelte også ganske litt. Kristin sa hun trodde ikke det hadde noe på seg, han vokste det vel av seg. Det var blitt slik at hun hadde alltid tatt seg minst av dette barnet – han var blitt født da hun var slitt av stellet med Nåkkve, og Gaute hadde fulgt så snart efter. Han var den kraftigste av barna, visst også den klokeste, men han var fåmælt. Erlend holdt mest av denne sønnen.
Enda han ikke gjorde det klart for seg selv, så hadde han litt mot Nåkkve, fordi gutten var kommet ubeleilig, og fordi han skulle kalles efter hans far. Og Gaute var ikke slik som han hadde ventet –. Gutten hadde stort hode, som rimelig kunne være, for i to år var det som bare hodet hadde vokst på ham – nu grodde lemmene godt efter. Vettet hans var godt nok, men han talte svært langsomt, for snakket han fort, kom han til å klesse eller stamme, og da gjorde Margret narr av ham. Kristin var meget svak for denne gutten – skjønt Erlend forstod at på et vis var nok den eldste hennes yndlingsbarn – men Gaute hadde vært så svak, og han lignet hennes far noe, med det lingule håret og de mørke, grå øynene – og han hang svært efter moren. Han gikk litt ensom mellom de to eldste, som alltid holdt sammen, og tvillingene, som var så små enda at de fulgte fostermødrene.
Kristin hadde nu mindre tid til å stelle med sine barn, og hun måtte mere enn før gjøre som andre fruer og la tjenestekvinnene vokte dem – men de to eldste løp nu heller med mennene på gården. Hun ruget ikke lenger over dem med den gamle syke ømhet – men hun lekte og lo mere med dem når hun hadde stunder til å samle dem om seg.
Ved årsskiftet fikk de på Husaby et brev under Lavrans Bjørgulfssøns segl. Det var skrevet med hans egen hånd og sendt med presten i Orkedal, som hadde vært sydover, så det var to måneder gammelt. Den største nyhet som stod i det, var at han hadde festet bort Ramborg til Simon Andressøn på Formo. Bryllupet skulle stå ved korsmessetid om våren.
Kristin var over all måte forundret. Men Erlend sa han hadde nok tenkt at slik kunne det gå – helt siden han hadde spurt at Simon Darre var blitt enkemann og hadde slått seg ned på sin gård i Sil efter at gamle herr Andres Gudmundssøn var død.
V
SIMON DARRE HADDE TATT det som noe som så skulle være, da hans far avtalte giftermålet med Lavrans Bjørgulfssøns datter for ham. De hadde alltid brukt det i hans slekt, at foreldrene rådet med slikt. Han var blitt glad da han så bruden var så vakker og yndefull. Forresten hadde han aldri tenkt annet enn at han skulle bli gode venner med den konen faren valgte til ham. Kristin og han høvde sammen i alder og velstand og byrd – var Lavrans noe mere høyættet, så var hans far ridder og hadde stått kong Håkon nær, mens den andre alltid hadde levd stille på sine gårder. Og han hadde aldri sett annet enn at gifte folk kom godt overens når de var hinannens jevnlike.
Så kom den kvelden i loftet på Finsbrekken – da folk ville tyne det ménløse unge barnet. Fra den stund hadde han nok visst at han holdt mere av sin festemø enn bare slik som det nu skulle være. Han tenkte ikke meget over det – han var glad; han så at møen var sky og blyg, men han tenkte ikke over det heller. Så kom den tiden i Oslo, da han måtte tenke over sakene – og så den kvelden i Flugaloftet.
Han var kommet opp i noe som han ikke hadde trodd hendte i verden – mellom hederlige folk av god slekt og i disse tider. Blindet og forvirret stupte han ut av sin trolovelse – men av vesen hadde han vært kjølig og rolig og jevn da han snakket om sakene med sin far og med hennes far.
Så var han kommet utenfor sin slekts skikker, og så gjorde han det som også var uhørt i hans ætt: Uten å rådføre seg med sin far engang beilet han til den rike unge enken på Mandvik. Det blendet ham da han skjønte fru Halfrid likte ham – hun var meget mere rik og ættstor enn Kristin, sønnedatter av baronen Tore Håkonssøn av Tunsberg, enke efter ridder Finn Aslakssøn – og hun var vakker og hadde så fint og adelig et vesen at han syntes mot henne var kvinnene i hans egen krets bare som bondekjerringer alle sammen. I djevelens navn, han skulle vise dem alle sammen han kunne få den fineste hustru; hun var enda gjevere med rikdom og alt enn denne trønderen som Kristin hadde latt seg skjemme ut av. Og en enke, det var greit og godt, det visste en hva var – fanden skulle tro på møer mere –.
Han hadde fått lære det var ikke så endeframt å leve i verden som han hadde trodd hjemme fra Dyfrin. Der rådet faren i ett og alt, og hans meninger var de rette. Nok hadde Simon vært ved hirden og vært kjertesvein en tid, han hadde fått noen lærdom hos farens husprest hjemme – det kunne nok hende at han fant ett og annet som faren sa, litt avleggs. Han mælte også imot av og til – men det var bare som skjemt, og det ble tatt som skjemt – svært til kvikt hode på Simon, lo faren og moren og hans søsken, som aldri mælte imot herr Andres. Men allting ble som faren sa; det fant også han selv rimelig.
De årene han var gift med Halfrid Erlingsdatter og bodde på Mandvik, lærte han hver dag litt grundigere at livet kunne være mere vrangt og vrient enn herr Andres Gudmundssøn noen tid hadde drømt om. At han ikke skulle kunne trives med en slik kone som han hadde fått – det hadde han aldri kunnet tenke seg. Dypt i hans sinn satt en pinefull undren – når han så på sin hustru, slik hun ferdedes i huset dagen lang, så vakker med de milde øynene, munnen som var så søt når den var lukket – ingen kvinne hadde han sett bære klær og smykker med så megen ynde. Og i nattens mulm og mørke tæret lede ved henne all ungdom og friskhet ut av ham – hun var sykelig, hennes ånde ufrisk, hennes kjærtegn plaget ham. Og så var hun så god at han følte en fortvilet skam ved det, men han hadde nu engang imot henne.
Så var der det at de hadde ikke vært gift lenge før han skjønte – hun kom aldri til å føde ham et levende, fullbåret barn. Han skjønte at hun selv sørget over det enda meget mere enn han – det skar i ham som kniver i hjertet når han tenkte på hennes skjebne i den veien. Ett og annet var kommet ham for øre – det gikk slik med henne fordi herr Finn hadde sparket og slått henne så hun flere ganger var fart ille mens hun var gift med ham. Han hadde vært aldeles uvettig skinnsyk på sin unge, skjønne frue. Hennes frender hadde villet flytte henne fra ham, men Halfrid mente det var en kristen kones skyldighet å bli hos sin ektehusbond enten han var slik eller slik.
Men fikk han ikke barn med henne, så måtte det også bli slik at han alle dager følte det var hennes jord de satt på, hennes rikdommer som han styrte med. Han styrte forstandig og omsorgsfullt. Men i disse årene vokste det frem i hans sinn en lengsel efter Formo, hans farmors ættegard, som han alltid hadde vært eslet til å ta over efter faren. Han kom til å synes han hadde hjemme der nord i Gudbrandsdalen nesten enda mere enn på Romerike.
Folk ble ved å kalle hans kone fru Halfrid siden førstemannens, ridderens, tid. Derved kjente han seg enda mere som hennes rådsmann bare på Mandvik.
Så var det en dag de satt alene sammen i stuen, Simon og hans hustru. En av ternene hadde nettopp vært inne et ærend. Halfrid så efter henne.
«Jeg undres,» sa hun. «Jeg er redd Jorunn er med barn i sommer –»
Simon satt med en bue i fanget og stelte med låsen. Han byttet om skrujern, siktet ned i fjærverket og svarte uten å se opp:
«Ja. Og det er mitt.»
Hustruen sa intet. Da han omsider så opp på henne, satt hun og sydde, like stadig over sitt arbeid som han hadde vært over sitt.
Simon var hjertelig lei. Lei for han hadde krenket sin hustru slik, og lei for han hadde innlatt seg med piken, og ergerlig for han hadde tatt på seg farskapet. Han var langtfra sikker selv – Jorunn var lett gods, hun. Egentlig hadde han aldri likt henne; hun var grim, men kjapp i munnen og morsom å snakke med, og det hadde vært hun som satt oppe efter ham alltid når han kom sent hjem siste vinter. Han hadde svart overilet fordi han hadde ventet at hustruen skulle klage og laste ham. Det var dumt tenkt, han burde ha visst Halfrid ville holde seg altfor god til slikt. Men nu var det gjort – gå tilbake fra sitt eget ord ville han ikke. Så fikk han finne seg i å hete far til sin ternes barn, enten han var det eller ikke.
Halfrid nevnte ikke saken før et års tid efter; da spurte hun en dag om han visste at Jorunn skulle giftes over til Borg. Simon visste det godt nok, for han hadde selv gitt henne hjemmefølget. Hvor skulle barnet være, spurte hustruen. Hos morens foreldre, hvor det var nu, svarte Simon. Da sa hun:
«Det tykkes meg det ville være sømmeligere at din datter vokste opp her i gården din.»
«I din gård, mener du?» spurte Simon.
Det gikk en liten skjelven over fruens ansikt.
«Det vet du vel, husbond min, at så lenge vi lever begge, så råder du her på Mandvik,» sa hun.
Simon gikk bort og la sine hender på hustruens skuldre:
«Er det slik, Halfrid, at du mener du kan tåle å se det barnet her hos oss, så vil jeg vite deg stor takk for ditt høysinn.»
Han likte det ikke. Han hadde sett barnet noen ganger – det var en temmelig stygg unge, og han kunne ikke se at den lignet på ham eller noen av hans folk.
Han trodde mindre enn noensinne at han var far til den. Og han hadde vært inderlig harm da han spurte Jorunn hadde latt møen døpe Arngjerd efter hans mor, uten å spørre ham om lov. Men han fikk nu la Halfrid råde. Hun hentet barnet til Mandvik, fikk en fostermor til det og så selv til at intet manglet den lille. Kom barnet henne for øye, tok hun det ofte selv på fanget og stelte med det, snilt og kjærlig. Og efter hvert som Simon så mere til den lille, kom han til å like møen – han var svært barnekjær. Nu mente han også å se noen likhet mellom Arngjerd og sin far. Det var vel tenkelig at Jorunn hadde vært klok nok til å holde seg i skinnet efter husbonden var kommet henne for nær –. Så var vel Arngjerd hans datter, og det som Halfrid hadde fått ham til å gjøre, var det beste og hederligste.
Da de hadde vært gift i fem år, fødte Halfrid sin husbond et fullbåret guttebarn. Hun var som gjennomlyst av lykke, men straks efter fødselen ble hun så syk at det snart gjordes klart for alle hun måtte dø. Enda var hun trøstig siste gang hun var ved samling en stund: «Nu skal du sitte her, Simon, og råde på Mandvik over godset til din og min ætt,» sa hun til mannen.
Efter dette øket feberen så sterkt at hun visste ikke mere av seg, og så fikk hun ikke den sorg, mens hun var på jorden, at hun spurte gutten døde ett døgn før moren. Og i den annen heimen kjente hun vel ikke sorg over slikt, men var glad hun hadde Erling deres hos seg, tenkte Simon.
Simon husket siden at den natten da de to lik lå oppe i loftet, hadde han stått og hengt over skigarden om en åker som lå ned mot sjøen. Det var like før jonsmesse, og natten var så lys at fullmånen vant neppe skinne. Vannet lå blankt og blekt og skvalpet og rislet litt i fjæren. Simon hadde neppe sovet mere enn en time innimellom helt siden den natten da gutten ble født – det syntes ham nu meget lenge siden, og han var så trett at han sanset neppe sørge.
Han var da syvogtyve år gammel.
Utpå sommeren, efter at boet var skiftet, gav Simon Mandvik over til Stig Håkonssøn, Halfrids farbrorsønn. Han drog til Dyfrin og satt der om vinteren.
Gamle herr Andres lå til sengs med vannkalv og mange skader og plager; det led mot slutten med ham nu, og han klaget seg meget – livet hadde ikke vært så liketil for ham heller i det siste. Det var ikke gått slik for hans vakre og lovende barn som han hadde villet og ventet. Simon satt hos faren og prøvde hårdt å finne den jevne og skjemtsomme tonen fra før, men gamlingen jamret uavlatelig. Helga Saksesdatter, som Gyrd hadde fått, hun var så fin at hun visste ikke hva for urimeligheter hun skulle finne på – Gyrd torde ikke rape her i sin egen gård uten han spurte konen om lov. Og denne Torgrim, som støtt og stadig sytte for magen sin – aldri skulle Torgrim fått datter hans hadde han visst at mannen var så lei at han orket hverken leve eller dø. Astrid hadde ingen glede av sin ungdom og sin velstand så lenge mannen hennes levde. Sigrid gikk her, kuet og gremmet – smil og låt hadde hun aldeles mistet, gode barnet hans. At hun hadde fått det barnet – og Simon ingen barn. Herr Andres gråt, usalig og gammel og syk. Gudmund hadde mælt imot alle de giftermål som hans far hadde brakt på tale, og han var blitt så gammel og låk at han hadde latt drengen ri seg aldeles ned –.
– Men ulykken var begynt med at Simon og denne dølske møen hadde satt seg opp mot sine foreldre. Og det var Lavrans’ skyld – så djerv en mann han var mellom menn, han knakk i knehasene for kvinnfolket sitt. Jenten hadde vel snøftet og skreket – straks datt han ned og skikket bud efter den forgylte horebukken fra Trøndelagen, som ikke kunne bie til han hadde fått bruden med vigsel engang. Men hadde Lavrans vært mann i huset sitt, så skulle nok han, Andres Darre, vist at han kunne lære en skjeggløs guttehvalp av sønn vettug ferd. Kristin Lavransdatter, hun fikk barn, hun – en sprellevende sønn hver ellevte måned, hadde han spurt –.
«Det blir dyrt det, far,» sa Simon leende. «Arven blir svært oppstykket da.» Han tok Arngjerd og satte henne opp i fanget sitt – hun kom tassende inn i stuen.
«Ja, hun der skal ikke volde at arven blir delt for smått efter deg – hvem som nu skal skifte den,» sa herr Andres arg. Han var glad i sønnedatteren på et vis, men det harmet ham at Simon hadde fått et horsbarn. «Har du tenkt på noe nytt gifte, Simon?»
«I får da la Halfrid bli kald i graven først, far,» sa Simon og strøk over barnets blakkede hår. «Jeg skal nok gifte meg igjen – men det haster da ikke slik.»
Så tok han buen og skiene og strøk til skogs for å puste ut litt; med hundene sine fulgte han elgen på skaren og skjøt tiur på topp – lå om nettene i skogsseteren til Dyfrin og syntes det var godt å være alene.
Det skrapte av ski utenfor på skaren, hundene fór i været, og hunder svarte utenfor. Simon lukket på døren ut til den måneblå natt og Gyrd, som kom inn, slank og høy og vakker og stille. Han så yngre ut nu enn Simon, som alltid hadde vært noe fetladen og var blitt en god del sværere i de årene på Mandvik.
Brødrene satt med nisteskreppen mellom seg, åt og drakk og så inn i åreilden.
«Du har vel skjønt,» sa Gyrd, «at Torgrim vil gjøre dønn og bråk når far er borte – og han har fått Gudmund med seg. Og Helga. De vil ikke unne Sigrid full søsterlodd med oss –»
«Jeg har skjønt det. Søsterlodden sin skal hun få, det skal vel du og jeg kunne drive igjennom, bror.»
«Best var det vel at far selv ordner dette før han dør,» mente Gyrd.
«Nei, la far dø i fred,» sa Simon. «Du og jeg kan vel greie å verge vår søster, så de ikke skal få ribbe henne fordi hun har vært i en slik ulykke –»
Så skiltes arvingene efter herr Andres Darre i bittert uvennskap. Gyrd var den eneste som Simon tok avskjed med da han for hjemmefra – og han visste at Gyrd hadde ikke for blide dager med sin hustru nu. Sigrid flyttet han med seg til Formo – hun skulle stelle hans hus og han styre hennes eiendommer.
Han red inn på sin egen gård en gråblå dag i sneløsningen, da olderskogen efter Laugen stod brun av blome. Da han skulle til å gå inn av stuedøren, med Arngjerd på armen, spurte Sigrid Andresdatter:
«Hvorfor smilte du slik, Simon?»
«Smilte jeg –?»
Han hadde tenkt dette var en annen hjemferd enn han hadde ventet seg en gang – når den dag kom at han skulle feste bo her på sin farmors gård. En lokket søster og et frillebarn, det var nu de som hørte ham til. –
Den første sommeren så han ikke stort til Jørundgårdsfolket – han unngikk dem med flid.
Men søndagen efter siste marimesse om høsten kom han i kirken til å stå ved siden av Lavrans Bjørgulfssøn, slik at det ble de to som skulle gi hverandre messekysset da Sira Eirik hadde budt den hellige kirkes fred være rik i oss. Og da han følte den eldre manns smale, tørre lepper mot sitt kinn og hørte ham hviske fredsbønnen over seg, ble han underlig grepet. Han skjønte at Lavrans mente det mere enn bare som å følge kirkeskikken.
Han hastet ut da messen var til ende, men borte ved hestene traff han Lavrans, som bad ham bli med hjem til Jørundgård og få mat der. Simon svarte at hans datter var syk og hans søster satt hos henne. Lavrans bad da Gud bedre barnet og håndhilste til farvel.
Noen dager efter hadde de drevet hardt på Formo med å få inn loen, for været så utrygt ut. Det meste korn var i hus om kvelden da den første skuren brøt løs. Simon løp over tunet i striregn, og flommende gult sollys som brøt gjennom skyene, lyste på stuehuset og bergveggen bak – da så han en liten mø som stod der foran stuedøren i regnet og solen. Hun hadde hans kjæreste hund hos seg – nu slet den seg og sprang oppad mannen, og et vevet kvinnebelte slepte bundet efter dens halsbånd.
Han så at piken var storfolks barn – hun var kåpeløs og barhodet, men hennes vinrøde kjole var av kjøpstadsklede, utsydd og hektet i brystet med en forgylt sølje. En silkesnor holdt det storkrøllede, regnmørke hår fra pannen. Piken hadde et kvikt lite ansikt med bred panne og spiss hake, store og strålende øyne, og hennes kinn var luende røde, som hun skulle ha sprunget sterkt.
Simon skjønte hvem møen monne være, og hilste henne ved navn, Ramborg.
«Hva volder at du hedrer meg slik, du kommer hit til oss?»
Det var hunden, sa hun, mens hun fulgte ham inn i huset i ly for regnet. Den hadde fått for vane å løpe bort i Jørundgård; nu brakte hun den tilbake. Ja, hun visste det var hans hund, hun hadde sett den løpe efter når han red ut.
Simon satte henne litt i rette fordi hun var gått hitover alene; han sa han skulle la sadle hester og følge henne hjem selv. Men først måtte hun nu ha mat. Ramborg løp straks bort til sengen hvor liten Arngjerd lå og var syk; både barnet og Sigrid ble fort glade for gjesten, for Ramborg var kvikk og livlig. Hun lignet ikke søstrene sine, syntes Simon.
Han red med Ramborg så langt som til gårdsgaten, og så ville han snudd, men der møtte han Lavrans, som nettopp hadde fått vite at barnet var ikke hos sine lekesøstre på Laugarbru, nu skulle han vært ute med folk og lett – han var meget redd. Simon måtte nu bli med inn, og da han først var kommet til sete oppe i høyenloftsstuen, gikk skyheten av ham, og han fant seg fort til rette med Ragnfrid og Lavrans. De ble sittende sent over drikken, og da været nu var svært stygt, sa han takk til å bli der om natten.
Det var to senger i høyenloftsstuen. Ragnfrid pyntet den ene vakkert til gjesten, og nu ble det spurt hvor Ramborg skulle sove – med foreldrene eller i et annet hus.
«Nei, jeg vil være i min egen seng, jeg,» sa barnet. «Kan jeg ikke få sove med deg, Simon,» bad hun.
Faren sa gjesten skulle ikke være plaget med unger i sengen, men Ramborg ble ved å mase, hun ville ligge sammen med Simon. Til slutt sa Lavrans strengt at hun var for stor til å dele seng med en fremmed mann.
«Nei, far, det er jeg ikke,» trasset hun. «Ikke er jeg for stor, Simon?»
«Du er for liten,» sa Simon leende. «By til å sove hos meg om fem år, så skal jeg visst ikke si nei. Men da vil du nok ha annet til mann enn en stygg og tykk gammel enkekarl, Ramborg unge!»
Lavrans syntes ikke å like spøken, han sa skarpt at nu skulle hun holde munn, gå bort og legge seg i foreldrenes seng. Men Ramborg ropte enda:
«Nu har du bedt om meg, Simon Darre, så min far hørte på det!»
«Så er det,» svarte Simon leende. «Men jeg er redd han svarer meg nei, Ramborg.»
Efter denne dag var de fra Formo og Jørundgårdsfolket stadig sammen. Ramborg søkte over til nabogården så ofte hun hadde leilighet til det, stelte med Arngjerd som om barnet kunne vært dukken hennes, løp med Sigrid og hjalp til i husstellet, satte seg på Simons fang når de var i stuen. Han falt da i vane med å kjæle og tøve med møen, slik som han hadde brukt i gamle dager da hun og Ulvhild skulle vært ham i søstres sted.
Simon hadde bodd i dalen i to år da Geirmund Hersteinssøn på Kruke beilet til Sigrid Andresdatter. Slekten på Kruke var gammel hauldsætt, men om enn en og annen av mennene der hadde tjent kongene i hirden, så var de aldri blitt navnspurte utenfor bygden sin. Dog var det så godt gifte som Sigrid kunne vente å gjøre, og hun selv ville gjerne giftes med Geirmund. Så sluttet hennes brødre denne handelen, og Simon gjorde søsterens bryllup hos seg.
En kveld like før, mens de ståket som verst med å gjøre rede til gjestebudet, sa Simon i spøk han skjønte ikke hvordan det skulle gå med huset hans når Sigrid for fra ham. Da sa Ramborg:
«Du får greie deg i to år, Simon, som du best kan. Ved fjorten år er en mø gifteferdig, da kan du flytte meg hjem til deg.»
«Nei, deg vil jeg ikke ha,» sa Simon leende. «Jeg trøster meg ikke til å bisle så vill en mø som du er.»
«Det er de stilleste ternene som har svikefull bunn, sier far min,» mælte Ramborg. «Jeg er vill nu, jeg. Søster min, hun var spak og stille. Har du glemt Kristin nu, Simon Andressøn?»
Simon sprang opp fra benken, tok møen i sine armer og løftet henne opp mot sin skulder, han kysset henne i halsmotet så der ble en rød flekk efter. Forferdet og forundret selv slapp han henne – grep Arngjerd, kastet og krammet henne på samme vis for å dølge seg. Han stimet og jaget med møene, den halvstore og den lille, så de flyktet opp på bord og benker, sistpå satte han dem opp på tverrbjelken nærmest døren og løp ut.
– De nevnte nesten aldri Kristin borte på Jørundgård – så han hørte det.
Ramborg Lavransdatter vokste opp og ble vakker. Bygdesnakket fikk travelt med å gifte henne bort. En tid var det Eindride Håkonssøn av Valdres-Gjeslingene. De var skyldt i fjerde ledd, men Lavrans og Håkon var så rike begge de kunne vel ha råd til å sende brev til paven i Valland og få dispens. Derved kunne det bli slutt på noen av de gamle rettstrettene som hadde gått siden de gamle Gjeslingene hadde vært med Skule hertug, og kong Håkon tok Våge-godset fra dem og gav det til Sigurd Eldjarn. Ivar unge Gjesling hadde fått igjen Sundbu ved giftermål og makeskifte, men uendelig meget krangel og uenighet hadde disse saker dradd efter seg. Lavrans lo av det selv; den part av byttet som han kunne kreve for sin hustru, var ikke verd det kalveskinn og voks som han hadde brukt opp i saken – slit og reiser ikke å nevne. Men nu hadde han vært oppe i det så lenge som han hadde vært gift mann, og så fikk han holde på –.
Men Eindride Gjesling holdt bryllup med en annen mø, og Jørundgårdsfolket syntes ikke å sørge over det. De var i gjestebudet, og Ramborg fortalte kry, da hun kom hjem, at der var fire menn som hadde ordet frempå til Lavrans om henne, for seg selv eller for frender. Lavrans hadde svart at han ville ikke slutte noen handel for datteren før hun ble gammel nok til å kunne si et ord i saken selv.
Slik stod det hen til våren det år Ramborg var fjorten vintre gammel. Da var hun en kveld i fjøset på Formo med Simon og så på en kalv de hadde fått. Den var hvit med brun bot, og Ramborg syntes at boten hadde aldeles lignelse av en kirke. Simon satt på kanten av bingen, møen hang over hans fang, og han lugget henne i flettene:
«Det tyder vel du skal ri bruderitt til kirke snart da, Ramborg!»
«Ja, du vet vel det at far min svarer deg ikke nei den dagen du spør om meg,» sa hun. «Jeg er så voksen nu, jeg kan godt giftes i år.»
Det kvapp litt i Simon, men han forsøkte å le.
«Kommer du nu med dette våset igjen!»
«Du vet godt at det er ikke vås,» sa piken og slo sine store øyne opp mot ham. «Jeg har visst det lenge, at hit til deg på Formo vil jeg helst flyttes. Hvorfor har du kysset meg og satt meg på fanget ditt i disse årene både titt og ofte hvis du ikke ville ha meg?»
«Ha deg ville jeg nok gjerne, Ramborg min. Men jeg har aldri tenkt at så ven og ung en mø skulle være eslet meg. Jeg er sytten år eldre enn du er – du tenker nok ikke på det, at så skulle du ha en gammel surøyd, digervommet husbond mens du selv er en kone i dine beste år –»
«Nu er de beste årene mine,» sa hun strålende, «og enda er du ikke meget avfeldig, Simon!»
«Stygg er jeg òg – du ble snart lei av å kysse meg!»
«Det har du ikke årsak til å tro,» svarte hun leende som før og rakte sin munn opp mot ham. Men han kysset henne ikke.
«Jeg vil ikke vinne på din uforstand, søte min. Lavrans vil ha deg med seg syd i landet i sommer. Har du ikke skiftet sinn til du kommer tilbake, så skal jeg takke Gud og Vår Frue for bedre lykke enn jeg hadde ventet meg – men binde deg vil jeg ikke, fagre Ramborg.»
Han tok hundene sine, spyd og bue og gikk opp på fjellet samme kveld. Det var meget sne innpå vidden enda; han gikk om seteren og fikk seg ski, lå innved vannet syd for Rånekampene og veidet ren en ukes tid. Men den kvelden han drog nedover mot bygden igjen, ble han atter urolig og redd. Det kunne være likt Ramborg at hun hadde talt til sin far om det allikevel. Da han satte utover vollen forbi Jørundgårds seter, så han at det røk opp av taket og gnistret. Han tenkte det var kanskje Lavrans selv som var der, og gikk opp til selet.
Han trodde å skjønne det på den andres vesen han hadde gjettet rett. Men de ble sittende og snakke om den siste dårlige sommeren og om når det tenkelig kunne høve å flytte opp med bufeet i år, om jakten og om Lavrans’ nye falk, som satt på gulvet med vingene brusende over innmaten av de fugler som stekte på tein over varmen. Lavrans var bare gått opp for å se til hestelægeret sitt i Ilmandsdalen – det skulle være ramlet ned, sa noen alvdøler som var kommet over her om dagen. Slik led det meste av kvelden. Så tok Simon opp til slutt:
«Nu vet jeg ikke – har Ramborg sagt noe til deg om en sak vi taltes ved her en kveld?»
Lavrans sa langsomt:
«Jeg mener du kunne gjerne talt til meg først, Simon – du kan vel tenke hva slags svar du skulle fått. Ja ja – jeg skjønner at det kan ha truffet slik du kom til å nevne det først til møen – og ikke skal det gjøre noen skilnad. Jeg er glad til jeg skal få selge barnet mitt en god mann i hender.»
Så var det ikke stort mere å si, tenkte Simon. Underlig var det allikevel – her satt han, som aldri hadde tenkt på å trede en ærlig mø eller frue for nær, og var bundet ved sin ære til å gifte seg med en som han helst ville slippe for å få. Han fristet dog på:
«Det er nu ikke slik heller, Lavrans, at jeg har gått og giljet datter din bak din rygg – jeg tenkte jeg var så gammel hun ville ikke ta det for mere enn brorskap fra før i tiden at jeg snakket så meget med henne. Og synes du at jeg er for gammel til henne, så skal jeg ikke undre meg over det eller la det skille vennskapet mellom oss.»
«Få menn har jeg møtt som jeg heller ville se stod meg i sønns sted enn deg, Simon,» sa Lavrans. «Og jeg ville gjerne gi bort Ramborg selv. Du vet hvem som blir hennes giftingsmann når jeg er borte.» Det var første gang det ble tydet hen til Erlend Nikulaussøn mellom disse to. «På mange vis er mågen min en bedre mann enn jeg tok ham for å være da jeg først ble kjent med ham. Men jeg vet ikke om han er den rette til å råde klokt for en ung møs giftermål. Og jeg merker på Ramborg at dette vil hun gjerne selv.»
«Det mener hun nu,» sa Simon. «Men hun er neppe ute av barndommen. Så jeg akter ikke å trenge inn på deg hvis du synes det bør stå hen en tid enda –»
«Og jeg,» sa Lavrans, han rynket pannen litt, «akter ikke å true datteren min inn på deg – det bør du ikke tro.»
«Du får tro,» sa Simon fort, «der er ikke mø i Norges land som jeg heller ville ha enn Ramborg. Det er slik, Lavrans, at det tykkes meg være altfor stort hell for meg om jeg får så fager og ung og god en brud, rik og ættet fra de gjeveste slekter. Og deg til værfar,» sa han litt forlegent.
Lavrans smålo brydd:
«Å, du vet hva jeg mener om deg. Og du vil fare slik med barnet mitt og arven hennes at vi får aldri årsak til å angre på denne handelen, hennes mor og jeg –»
«Det lover jeg, med Guds og alle hellige menns hjelp,» sa Simon.
Så gav de hinannen hånden. Simon husket første gangen han hadde festet en slik handel med sitt håndslag i Lavrans’. Hjertet ble lite og vondt i hans bryst.
Men Ramborg var et bedre gifte enn han hadde kunnet vente. Det var bare de to døtrene til å skifte arven efter Lavrans. Og han skulle trede i sønns sted hos den mann som han alltid hadde hedret og elsket mest av alle han kjente. Og Ramborg var ung og søt og frisk –.
Og han måtte nu vel endelig ha fått voksen manns vett. Hadde han gått her og tenkt at han skulle få den som enke han ikke hadde fått da hun var mø – efter at hin hadde nydt hennes ungdom – og et tjog stesønner av den arten – nei, da var han verd at hans brødre lyste ham umyndig og satte ham fra å stelle sine egne saker. Erlend ble så gammel som stein i berget – det ble slike gjester alltid –.
Ja, de skulle nu altså hete måger. De hadde ikke sett hverandre siden den kvelden i det huset i Oslo. Nå, det måtte være enda mindre hyggelig for den andre å minnes enn det var for ham.
Han skulle bli Ramborg en god husbond, uten svik. Enda var det ikke fritt for at det barnet hadde narret ham i en felle –.
«Du sitter og ler?» spurte Lavrans.
«Lo jeg –. Det var noe som rant meg i hugen –.»
«Du får si meg hva det er, Simon – så jeg kan få meg en latter, jeg òg.»
Simon Andressøn festet de skarpe, små øyne på den andre.
«Jeg tenkte på – kvinner. Jeg undres på om noen kone akter manns tro og lover slik som vi gjør mellom oss – når hun eller hennes kan vinne noe ved at hun stiger over dem. Halfrid, den første konen min –. Ja, dette har jeg ikke nevnt til noen kristen sjel før deg, Lavrans Bjørgulfssøn, og jeg nevner det ikke til noen annen. Hun var så god og from og rettsindig en kone at hennes make tror jeg neppe har levd – jeg har sagt deg hvordan hun tok det at Arngjerd kom til. Men den gang vi skjønte hvordan det var med Sigrid – ja, hun ville at vi skulle gjemme bort min søster, og hun skulle late som hun selv var ulett og gi ut Sigrids barn for sitt. Så hadde vi en arving og barnet var velberget og Sigrid kunne bli hos oss og trengte ikke skilles fra det. Ikke tror jeg hun skjønte at dette ville være svik mot hennes egne frender –.»
Lavrans sa litt efter:
«Du kunne sittet på Mandvik, du da, Simon –»
«Ja.» Simon Darre lo hårdt. «Og kanskje med like god rett som mangen mann sitter på den jord han kaller sin fedrene odel. Siden vi ikke har annet å lite på i slike saker enn kvinners heder –.»
Lavrans smettet hetten over falkens hode og løftet den opp på sitt håndledd.
«Dette er underlig tale av en mann som går i giftetanker,» sa han lavt. Der var noe som uvilje i hans stemme.
«Om dine døtre tenker vel ingen slikt,» svarte Simon.
Lavrans så ned på falken og klødde den med en pinne:
«Ikke om Kristin heller?» hvisket han.
«Nei,» sa Simon fast. «Vakkert handlet hun ikke mot meg, men aldri fant jeg at hun for med usannhet. Hun sa det ærlig og åpent at hun hadde møtt en mann som hun yndet mere enn meg.»
«Da du så villig gav slipp på henne,» spurte faren sakte, «var det ikke fordi du hadde – hørt noen – rykter – om henne?»
«Nei,» sa Simon som før. «Jeg hadde aldri hørt rykter om Kristin.»
Det ble avtalt at festensølet skulle drikkes samme sommer og bryllupet stå over påske neste år, når Ramborg var fylt femten år.
Kristin hadde ikke sett hjemmet sitt siden den dag hun red bort fra det som brud – det var nu åtte vintre siden. Nu kom hun tilbake i stort følge – med sin husbond, Margret, fem sønner, barnedeier, terner, svenner og hester med reisegods. Lavrans var ridd dem i møte; de fantes på Dovre. Kristin hadde ikke lenger så lett til gråten som i sin ungdom, men da hun så sin far ri frem imot seg, rant hennes øyne fulle av tårer. Hun stanset sin hest, lot seg gli av sadelen og løp sin far i møte, og da de møttes, fattet hun om hans hånd og kysset den ydmykt. Lavrans sprang straks av hesten og løftet datteren opp i sine armer. Så håndhilstes han med Erlend, som hadde gjort som de andre og nu kom sin værfar i møte til fots og med ærbødig hilsen.
Neste dag kom Simon over til Jørundgård for å hilse på sine nye frender. Gyrd Darre og Geirmund av Kruke var med ham, men deres koner var blitt igjen på Formo. Simon ville holde sitt bryllup hos seg, så kvinnene hadde travelt der borte.
Møtet falt slik ut at Simon og Erlend hilste hverandre utvungent og fritt. Simon var herre over seg selv, og Erlend var så freidig og munter at hin tenkte han hadde visst glemt hvor de sist hadde sett hverandre. Derefter gav Simon Kristin hånden. De var mere usikre, og deres øyne møttes så vidt et øyeblikk.
Kristin tenkte at han hadde tapt seg svært. I ungdommen hadde han dog vært ganske vakker, enda han var alt da for tykkfallen og korthalset. Hans stålgrå øyne hadde syntes små mellom de fyldige øyelokk, munnen hadde vært for liten og smilehullene for store i det barnslig runde ansikt. Men han hadde hatt frisk hudfarve og bred, melkehvit panne under det vakre, lysebrune og krøllete hår. Krushåret hadde han enda, like nøttebrunt og fyldig, men hans ansikt var brunrødt over det hele, furet under øynene, med tunge kinn og tvehake. Og han var blitt svær av legeme – hadde fått litt mage også. Ikke så han ut som en mann nu, som skulle gidde å legge seg på sengelist om kvelden for å hviske med sin mø. Kristin syntes synd på sin unge søster; hun var så frisk og yndefull og barnslig glad for hun skulle giftes. Første dagen alt hadde hun vist Kristin kistene sine med hjemmefølget, Simons festensgaver – og hun hadde fortalt det som hun hadde hørt av Sigrid Andresdatter om et forgylt skrin som stod i brudeloftet på Formo; der var tolv kostbare hodelin i det, og det skulle hun få av sin mann den første morgenen. Arme vesle, hun skjønte nok ikke hva ekteskap var. Det var vondt at hun så lite kjente den lille søsteren sin – Ramborg hadde vært på Husaby to ganger, men der var hun alltid tverr og ikke snill – hun kunne ikke like Erlend og ikke Margret, som var på alder med henne.
Simon tenkte at han hadde ventet – kanskje håpet – Kristin skulle se noe slitt ut, siden hun hadde hatt så mange barn. Men hun blusset av ungdom og sunnhet, hun kneiste like rank i ryggen, gikk like yndefullt, enda hun nok trådte litt fastere i bakken nu. Hun var den vakreste mor mellom sine fem vakre småsønner.
Hun var kledd i en kjole av hjemmegjort, rustbrunt ulltøy med innvevde, mørkeblå fugler – han kunne huske at han hadde stått og hengt oppefter veven hennes mens hun satt og virket på dette tøyet.
Der ble noe uro da de skulle sette seg til bords i høyenloftet. Skule og Ivar gav seg til å skrike, de ville sitte mellom sin mor og fostermoren, som de var vant til. Lavrans tenkte at det sømmet seg ikke Ramborg skulle sitte lenger nede enn søsterens tjenestekvinne og småbarn – så bad han datteren å sette seg i høysetet hos ham, siden hun nu snart skulle skilles fra hjemmet.
De små piltene fra Husaby var urolige og syntes ikke å ha megen bordskikk. De var ikke kommet langt ut i måltidet, da dukket den lille, lyse gutten under bordet og kom opp ved pallen inntil Simons kne.
«Får jeg se på den rare sliren du har der i beltet ditt, Simon frende,» sa han; han talte langsomt og alvorsfullt. Det var den store, sølvbeslåtte sliren til skje og to kniver som han hadde fått øye på.
«Det får du, frende. Hva heter du, måg?»
«Gaute Erlendssøn heter jeg, måg.» Han la fra seg fleskebiten sin i fanget på Simons sølvgrå flamske kledeskledning, drog kniven ut av sliren og så nøye på den. Så tok han den kniven som Simon spiste med, og skjeen, satte alt på plass, og nu kunne han da se hvordan det så ut når hele stellet var i sliren. Han var meget alvorsfull og meget fettet på fingrene og i ansiktet. Simon så smilende på det lille vakre, ivrige åsyn.
Straks efter var de to eldste også inne ved mannsbenken, og tvillingene trillet ned under bordet og tok på å tumle der inne mellom folkenes ben – så ut og bort til hundene ved ovnen. Matro for de voksne ble det lite av. Moren og faren snakket nok til dem og bad dem sette seg vakkert i ro, men barna enset det ikke; foreldrene lo også av dem hele tiden og syntes ikke å ta deres uvesen videre alvorlig – enn ikke da Lavrans i en temmelig hvass tone bad en av mennene sine bringe rakkerne ned i stuen under, så folk kunne høre hva de selv sa her i loftet.
Husabyfolket skulle sove i høyenloftet, og efter måltidet, mens mere drikke ble båret frem for mennene, tok Kristin og hennes terner barna bort i en krok for å kle av dem. De hadde sølt seg slik til med maten at moren ville vaske litt av dem. Men de små ville ikke vaskes, og de store skvettet vann, og alle fór de hit og dit i stuen mellom hvert plagg kvinnene fikk plukket av dem. Til slutt var de dog alle kommet opp i den ene sengen, men der ble de ved å ståke og tumle og puffe hverandre og le og hyle, og puter og åklær og laken ble slengt hit og dit så støvet føk og det luktet høymo utover hele stuen. Kristin lo og sa likesæl at de var så opprømte av det de var på et fremmed sted.
Ramborg fulgte sin festemann ut og gikk med ham litt bortimellom gjerdene i vårnatten. Gyrd og Geirmund var ridd i forveien, Simon stod og sa god natt. Han hadde alt foten i stigbøylen – da snudde han seg igjen til møen, tok henne i sine armer og krystet det spede barn så hun klynket sakte og lykksalig ved det.
«Gud signe deg, Ramborg min – så fin og fager du er – altfor fin og fager til meg,» mumlet han ned i hennes viltre krøller.
Ramborg stod og så efter ham da han red bort i det disete månelys. Hun gned seg på overarmen – han hadde holdt henne så det gjorde vondt. Yr av glede tenkte hun – nu var det bare tre døgn til hun skulle bli gift med ham –.
Lavrans stod med Kristin foran barnas seng og så henne legge de små skrotter til rette. De eldste var alt store gutter med magre kropper og slanke, tørre lemmer, men de to små var lubne og rosenhvite med legg i holdet og dokker i ledemotene. Et vakkert syn tyktes det ham å være der de lå røde og varme, fuktige av svette i det frodige hår, pustende stilt i søvne. Det var sunne, skjønne barn – men aldri hadde han sett så ille opptuktede unger som sine dattersønner. Godt var det enda at ikke Simons søster og brorkone hadde vært her i kveld. Men han skulle vel ikke snakke om barnetukt, han –. Lavrans sukket litt og gjorde korstegn over de små hoder.
Så drakk Simon Andressøn sitt bryllup med Ramborg Lavransdatter, og det var vakkert og prektig i alle måter. Brud og brudgom så glade ut, og det tyktes mange at Ramborg var venere på sin hedersdag enn søsteren hadde vært – ikke så bråfager som Kristin, men meget gladere og blidere; alle kunne se på denne brudens klare, uskyldige øyne at hun bar Gjesling-ættens gyldne krone med full ære i dag.
Og glad og stolt satt hun med oppfestet hår i karmstolen foran sin brudeseng da gjestene den første morgen kom opp til de unge folk. Med latter og kåt skjemt så de på at Simon la husfrulinet over sin unge kones hode. Hilsningsrop og våpenbrak stod i taket da Ramborg reiste seg og gav sin mann hånden, rank og rødkinnet under det hvite skaut.
Det var ikke så ofte at to stormannsbarn av en bygd ble gift – når en skulle til å gå ætten efter i alle grener, fantes oftest for nært slektskap. Så alle regnet dette bryllup for en stor gledesfest.
VI
NOE AV DET FØRSTE som Kristin hadde sett hjemme, var at alle de gamle karlhodene som hadde stått over vindskikryssene i husgavlene, var borte. I stedet var der kommet spir med løvverk og fugler og en forgylt værfløy på nyeburet. Også de gamle høysetesstolpene i årestuen var blitt byttet om med nye. De gamle hadde vært skåret ut som to menn, stygge nok, men de hadde nu visst vært der siden huset ble bygget, og de hadde brukt å smøre dem med fett og toe dem med øl til høytidene. På de nye stolpene hadde faren skåret ut to menn med korsmerkede hjelmer og skjold. Det var ikke Sankt Olav selv, sa han, for det tyktes ham usømmelig at en syndig mann hadde bilder av de hellige i sitt hus uten til å lese sine bønner foran – men det kunne likesom være to kjemper av Olavsliden. All den gamle treskurden hadde Lavrans selv hugget opp og brent – tjenestekarene torde ikke gjøre det. Det var så vidt de fikk lov til å bære ut mat på den store stenen ved Jørunds haug helligkveldene – men Lavrans syntes dog det ville være synd å ta dette fra haugbonden som han hadde vært vant til å få så lenge som her hadde bodd folk på gården. Han var død lenge før det kom kristendom til Norge, så det var ikke hans skyld at han var en hedning.
Folk likte lite disse Lavrans Bjørgulfssøns tiltak. Det var godt nok for ham som hadde råd til å kjøpe seg trygd annetsteds. Den syntes å være like kraftig, for han hadde den samme bondelykken som før. Men det spurtes vel om ikke hint folket ville hevne seg når det kom en husbond på gården som var mindre from og ikke så åpenhåndet mot alt som hørte kirken til. Og for småfolk falt det billigere å gi de gamle det som de var vant til å få, enn yppe strid med dem og holde seg til prestene.
Ellers var det nok uvisst hvordan det skulle gå med vennskapet mellom Jørundgård og prestegården når Sira Eirik en gang falt fra. Presten var blitt gammel og låk nu, så han hadde måttet få seg en hjelpeprest. Han hadde først snakket med biskopen om sin dattersønn, Bentein Jonssøn – men også Lavrans snakket med biskopen, som var hans venn fra før i tiden. Folk fant dette urimelig. Trolig hadde vel den unge presten vært for nærsøkende mot Kristin Lavransdatter hin kvelden og kanskje skremt jenten – men det var ikke godt å vite om hun ikke selv hadde voldt at karen ble frekk. Det hadde da siden vist seg at hun ikke var så blyg som hun hadde latt. Men Lavrans hadde nu alle dager trodd den datteren sin for godt, båret henne på hender rent som hun skulle vært et helligdomsskrin.
Derefter ble det kaldt en tid mellom Sira Eirik og Lavrans. Men så kom denne Sira Solmund, og han røk straks i trette med sognepresten om noe jordegods, enten det hørte til prestebolet eller var Eiriks eget. Lavrans hadde best greie av alle menn i bygden på jordkjøp og slikt fra alders tid tilbake, og det ble hans vitnesbyrd som gjorde utslaget. Siden hadde han og Sira Solmund ikke vært venner, men Sira Eirik og Audun, den gamle djaknen, bodde nu nesten på Jørundgård, kunne en si, for de gikk dit hver dag og satt med Lavrans, klaget over alle de uretter og plager de måtte tåle av den nye presten, og ble tjent som de kunne være to bisper.
Kristin hadde hørt litt om dette av Borgar Trondssøn fra Sundbu; han hadde fått seg kone fra Trøndelagen og hadde gjestet henne på Husaby flere ganger. Trond Gjesling var død for noen år siden; det tyktes ingen stor skade, for han hadde nu mest vært som en utbyrding i den gamle ætten – gjerrig, tverr og sykelig. Lavrans alene hadde holdt ut med Trond, for han ynket mågen og enda mere Gudrid, konen hans. Nu var de borte, og alle fire sønnene hans bodde sammen på gården; det var lovende, djerve og vakre menn, så folk mente det var godt bytte. Det var stort vennskap mellom disse og fastermannen på Jørundgård – han red til Sundbu et par ganger hvert år og fulgte med dem på jakt i vestfjellet. Men Borgar sa det var aldeles urimelig slik som nu Lavrans og Ragnfrid plaget seg med bot og gudfryktighet. «Vann tyller han i seg like ille i fastetidene, men han taler ikke til ølbollene med det gamle gode hjertelaget som før i tiden, far din,» sa Borgar. Ingen kunne skjønne seg på mannen – det var da utenkelig at Lavrans skulle ha noen hemmelig synd å sone, og så vidt som folk visste, måtte han nu vel ha levd så kristelig som noe Adams barn utenom helligmennene.
Dypt og dulgt i Kristins hjerte rørte seg anelsen om hvorfor hennes far strevet slik for å komme nær og alltid nærmere inn til Gud. Men hun våget ikke skjønne klart.
Hun ville ikke være ved at hun så hvor forandret faren var. Han var da ikke så svært meget eldet: Han hadde holdt seg slank og førte sitt legeme rankt og vakkert. Håret var sterkt grånet, men det falt ikke i øynene fordi han hadde vært så lys alltid. Allikevel – i hennes minne spøkte bildet av den unge, skinnende vakre mann – kinnenes friske runding i det langsmale ansikt, hudens skjære rødme under solbrentheten, munnen rød og fyldig med dype viker. Nu var hans muskelfyldige kropp tørket inn til bare knokler og sener, ansiktet brunt og skarpt som skåret i tre, kinnene flate og magre med en muskelknute ved hver munnvik. Ja, men han var da ingen ung mann mer – enda han var ikke så svært gammel heller.
Stillfarende, sindig og tenksom hadde han alltid vært, og hun visste at han helt fra barnedagene med særskilt iver hadde fulgt kristendommens bud, elsket messer og bønnene i romersproget, og søkt kirken som det sted hvor han fant sin beste gammen. Men alle hadde følt at fritt mot og livsglede båret bredt og rolig i den stille manns sinn. Nu var det som noe var ebbet ut av ham.
Hun hadde ikke sett ham drukken mere enn en eneste gang siden hun kom hjem – en kveld i bryllupet på Formo. Da hadde han ravet noe og vært tykkmælt, men han hadde ikke vært særlig lystig. Hun husket fra sin barndom – ved de store ølgildene til høytidene og i gjestebud – når faren lo av fullt gap og slo seg på lårene ved hver spøk, bød til å drages og brytes med alle menn som var navngjetne for legemskrefter, prøvde hester og sprang i dans, men lo mest selv når han var ustø på foten, strødde ut gaver og strømmet over av godvilje og vennesælhet mot alle mennesker. Hun skjønte at hennes far trengte den store rusen innimellom det stadige arbeid, de strenge faster han overholdt, og det stille husliv med sine egne, som så sin beste venn og støtte i ham.
Hun følte også at hennes husbond hadde aldri denne trang til å drikke seg drukken, fordi han la så lite bånd på seg om han var aldri så edru, men han fulgte sine innfall støtt uten å gruble meget over rett og urett eller hva folk regnet for god skikk og forstandige folks ferd. Erlend var den mest måteholdne mann i sterke drikker som hun hadde kjent – han drakk for å slukke tørsten og for selskaps skyld, uten å bry seg større om det.
Nu hadde Lavrans Bjørgulfssøn mistet det gamle gode hjertelaget over ølskålene. Han hadde ikke det i seg lenger som han trengte løse ut i rusen. Det var aldri kommet i hans sinn å drukne sorgene sine i ovdrikk, og det kom ham ikke i sinne nu – for ham hadde det stått slik at med sin glede skulle en mann gå til drikkebordet.
Med sine sorger hadde han søkt annetsteds hen. Det var et bilde som alltid demret halvhusket i datterens sinn – faren den natt da kirken brant. Han stod under krusifikset som han hadde berget ut, bærende korset og støttende seg til det. Uten at hun tenkte det klart ut, ante Kristin at frykt for hennes og hennes barns fremtid med den mann hun hadde valgt, og følelsen av hans egen maktløshet her, var noe av det som hadde forandret Lavrans.
Denne viten gnaget dulgt på hennes hjerte. Og hun var kommet hjem trett av den siste vinterens uro, av det lettsinn hvormed hun selv hadde slått seg til ro i Erlends sorgløshet. Hun visste at han var og ble ødsel, hadde ikke vett på å stelle med gods, det minket under hans styrelse, langsomt og ustanselig. Ett og annet hadde hun fått ham til å ordne efter sine og Sira Eilivs råd – men hun orket ikke tale med ham om slikt evig og alltid; det var lokkende også å være glad med ham nu. Hun var så trett av å stri og kjempe med allting utenfor seg og i sitt eget sinn. Men hun var slik at hun ble engstelig og slitt av sorgløshet også.
Her hjemme hadde hun ventet å finne igjen freden fra sin barndom i farens varetekt.
Nei, hun kjente seg så utrygg. Erlend hadde gode inntekter nu i sysselen, men så fór han også frem med enda større stas, folkehold og høvdingslig følge. Og så var han begynt å holde henne aldeles utenfor alt i sitt liv som ikke rørte ved deres næreste fellesskap. Hun skjønte at han ville ikke ha hennes vaktsomme øyne over sin ferd. Med menn snakket han villig nok om alt som han hadde sett og opplevd nordpå – til henne nevnte han det aldri. Og der var andre ting. Han hadde møtt fru Ingebjørg, kongsmoren, og herr Knut Porse noen ganger i disse årene; det hadde aldri truffet seg slik at hun hadde kunnet være med. Nu var herr Knut en hertug i Danmark, og kong Håkons datter hadde bundet seg til ham i ekteskap. Det hadde vakt bitter harme i mange norske menns sinn; det var blitt tatt skritt mot fruen som Kristin ikke skjønte. Og biskopen i Bjørgvin hadde hemmelig sendt noen kister til Husaby; de var nu om bord i Margygren, og skipet lå ute ved Neset. Erlend hadde fått brevskaper og ville seile til Danmark utpå sommeren. Han ville endelig ha henne med – men hun satte seg imot. Hun skjønte at Erlend ferdedes mellom disse storfolk som likemann og kjærfrende, og hun engstet seg; det var utrygt med en så uforsiktig mann som Erlend var. Men hun dristet seg ikke til å fare med – ikke kom hun til å kunne råde ham noe der, og hun ville ikke utsette seg for å komme i lag med folk som ikke hun, en jevn husfrue, kunne hevde seg mellom. Og så var hun redd sjøen – sjøsyken stod for henne som det som var verre enn den hardeste barnefødsel.
Hun gikk da hjemme på Jørundgård, skjelvende urolig i sinnet.
En dag var hun med sin far nede på Skjenne. Og hun hadde sett igjen den merkelige kostbarhet som de hadde der i gården. Det var en spore av det skjæreste gull, diger og gammeldags av form, med underlige utsiringer. Hun, som hvert barn i bygden, visste hvor den var kommet fra.
Det var i den første tiden efter Sankt Olav hadde kristnet dalen, at Audhild den fagre av Skjenne ble innkvervd i berget. De førte kirkeklokken opp på fjellet og ringte efter møen – den tredje kvelden kom hun gående over vangen så smykket med gull at hun skinte lik en stjerne. Da brast repet, klokken rullet nedover uren, og Audhild måtte tilbake til berget.
Men mange år efter kom en natt tolv kjemper til presten – det var den første presten her i Sil. De hadde gullhjelmer og sølvbrynjer og red på døkkbrune grahester. Det var Audhilds sønner med bergkongen, og de bad om at mor deres måtte få en kristen kones jordeferd og grav i viet muld. Hun hadde fristet å holde oppe sin tro og kirkens helligdager i berget, og bedt så sårt om dette. Men presten nektet – folk sa for det hadde han nu selv ingen ro i graven, men om høstnettene hørtes han gå i lunden nord for kirken og gråte av anger over sin hårdhet. Samme natt hadde Audhildssønnene tedd seg på Skjenne og båret frem sin mors hilsen for de gamle foreldrene hennes. Da fant de gullsporen i tunet om morgenen. Og hint folket ble nok ved å regne slektskapet med Skjennemennene, for de hadde en særsynt lykke i fjellet alltid.
Lavrans sa til datteren, mens de red hjemover i sommernatten:
«Disse Audhildssønnene leste opp kristenbønnene som de hadde lært av mor sin. Guds navn og Jesu navn kunne de ikke nevne, men Fadervår og Credo leste de slik: Jeg tror på hin allmektige, jeg tror på den enbårne sønn, jeg tror på den sterkeste ånd. Og så leste de: Hill og sæl, du frue som er den signede blant kvinner – og signet er ditt livs frukt, all verdens trøst –»
Kristin så sky opp i farens magre, værbitte ansikt. I den lyse sommernatt syntes det så herjet av sorger og grublen som hun aldri hadde sett det.
«Dette har I aldri fortalt meg før,» sa hun sakte.
«Har jeg ikke det. Å nei, jeg tenkte vel du kunne få tyngre tanker av det enn du hadde år til å bære. Sira Eirik sier at det står skrevet hos Sankt Pål apostel: Ikke mannheimen alene sukker i kvide –»
En dag satt Kristin og sydde på det øverste trinn av høyenloftstrappen da Simon kom ridende inn i gården og stanset nedenfor der hun satt, men han så ikke henne. Foreldrene kom ut begge to. Nei, Simon skulle ikke stige av, Ramborg hadde bare bedt ham spørre, når han skulle herigjennom – den sauen som hadde vært hennes kjælelam, hadde de vel ikke sendt til fjells; hun ville ha den til seg.
Kristin hørte hennes far klødde seg i håret. Sauen til Ramborg ja –. Han lo av sinne. Dette var ille, han hadde håpet hun hadde glemt den. For han hadde gitt de to eldste dattersønnene sine en liten håndøks hver. Og det første de hadde brukt disse til, var å slå ihjel Ramborgs sau.
Simon lo litt: «Ja, de Husaby-drengene, de var noen ribbalder –»
Kristin løp ned av loftstrappen, løste sin sølvsaks fra beltekjeden:
«Denne skal du gi Ramborg i bot for sønnene mine slo sauen hennes – denne vet jeg hun har ønsket seg fra hun var liten. Ingen skal si at mine sønner –,» hun hadde talt hissig, nu taug hun brått. Hun hadde sett sine foreldres ansikter – de så uvillig og forbauset på henne.
Simon tok ikke saksen, han syntes forlegen. Da ble han vár Bjørgulf og red bort til ham, lutet seg ned og løftet gutten opp foran seg på sadelen:
«Så du gjør strandhugg her i bygdene våre, du – du er nu min fange, og i morgen kan foreldrene dine komme over til meg, så skal vi tinge om løsepenger –»
Dermed hilste han leende tilbake og red bort med gutten, som sprellet og lo i hans arm. Simon var blitt svært god venn med Erlendssønnene; Kristin husket at barnetekke hadde han alltid hatt; hennes småsøstre hadde elsket ham. Det gjorde henne underlig harm at han skulle være så glad i barn og ha slikt lag til å leke med dem, når hennes husbond så lite gadd høre på ungesnakk.
Dagen efter, da de var på Formo, skjønte hun forresten at Simon hadde ikke fått takk av sin kone fordi han hadde brakt denne gjesten med seg hjem.
«Ingen kan vente at Ramborg skal bry seg stort om barn enda,» sa Ragnfrid, «hun er jo neppe ute av barndommen selv. Det blir nok annerledes når hun blir eldre.»
«Det gjør vel det.» Simon og hans værmor vekslet et blikk og et ganske lite smil. Nå, tenkte Kristin – ja, det var jo snart to måneder siden bryllupet –.
Opprevet og urolig til sinns som Kristin nu var, så lot hun det gå ut over Erlend. Han tok dette opphold på hustruens fedregård tilfreds og fornøyd som en rettferdig mann. Han var gode venner med Ragnfrid og la klart for dagen at han holdt inderlig av sin hustrufar, også Lavrans syntes å være glad i mågen. Men så sår og vár var Kristin nu blitt at hun følte, i hennes fars godhet for Erlend var der meget av den overbærende ømhet som Lavrans alltid hadde hatt for hvert liv som tyktes ham mindre dyktig til å greie seg selv. Hans kjærlighet til den andre dattermannen var ikke slik – Simon møtte han som en venn og stallbror. Og enda Erlend stod værfaren meget nærmere i alder enn Simon gjorde, så sa Simon og Lavrans du til hinannen, men helt siden Erlend var blitt Kristins festemann, hadde Lavrans sagt du til ham og Erlend I til faren. Lavrans hadde aldri budt til å endre dette.
Også Simon og Erlend var gode venner når de møttes, men de søkte ikke hverandres selskap. Kristin ble ved å føle en hemmelig sky for Simon Darre – for det han visste om henne, og enda mere fordi hun visste at hin gangen hadde han stått med æren og Erlend med skam. Det gjorde henne rasende når hun tenkte på at selv dette syntes Erlend å ha kunnet glemme. Så var hun ikke alltid omgjengelig mot mannen. Var Erlend da i det lune at han bar hennes pirrelighet godmodig og med blidhet, så tirret det henne at han ikke tok seg nær av hennes ord. En annen dag kunne det hende at hans tålmodighet var meget kort, og da ble han hissig, men hun svarte beskt og kaldt tilbake.
En kveld satt de på Jørundgård i årestuen. Lavrans ble ved å like seg best i dette huset, særlig i regnvær og tung luft som i dag, for i storstuen under høyenloftet var det flatt tak, og der ble ovnsrøken plagsom, men i årestuen drog røken opp under mønsåsen selv når de måtte stenge ljoren for været.
Kristin satt ved åren og sydde; hun var i ulag og kjedet seg. Midt imot henne halvsov Margret over sin søm og gjespet innimellom; hennes barn larmet og ståket i stuen. Ragnfrid var på Formo, og de fleste av tjenestefolkene var ute. Lavrans satt i sitt høysete og Erlend øverst på ytterbenken, de hadde sjakkbrettet mellom seg og flyttet brikkene i taushet og med megen eftertanke. En gang Ivar og Skule holdt på å trekke en hvalp i to luter mellom seg, stod Lavrans opp og tok det skrikende vesle dyret fra dem; han sa intet, men satte seg til spillet igjen med hunden i fanget.
Kristin gikk bort til dem, stod med en hånd på sin manns skulder og så på leken. Erlend var meget mindre dyktig sjakkspiller enn værfaren, så han tapte oftest når de drog tavl om kveldene, men slikt bar han saktmodig og likesæl. Denne kvelden spilte han svært dårlig. Kristin stod og lastet ham for det – ikke meget blid og søt. Da sa Lavrans til slutt noe umildt:
«Ikke kan vel Erlend holde sine tanker ved leken når du står slik og uroer ham. Hva vil du her, Kristin – brettspill har du da aldri hatt vett på!»
«Nei, dere synes visst ikke jeg har vett på noe –»
«Ett ser jeg at du ikke har vett på,» sa faren hvast, «og det er hvordan det sømmer seg at en kone taler til sin husbond. Det var bedre du gikk bort og stagget ungene dine – de bærer seg verre enn julereien –»
Kristin gikk bort og satte sine barn i en rad på benken og seg selv hos dem.
«Vær stille nu, mine sønner,» sa hun, «morfar deres vil ikke at dere skal leke og skjemte her inne.»
Lavrans så over på datteren, men taug. Litt efter kom fostermødrene inn, og Kristin, ternene og Margret gikk med barna for å legge dem i seng. Erlend sa, da han og værfaren var blitt alene:
«Jeg ville ønske, værfar, at I hadde ikke satt Kristin i rette slik. Kan det trøste henne å hakke på meg når hun er i ondt lune, så – snakke til henne nytter ikke, og hun tåler ikke at noen sier et ord om barna hennes –»
«Enn du,» spurte Lavrans, «akter du å tåle det at sønnene dine vokser opp så utuktede? Hvor er de henne, de ternene som skal gjemme og passe barna –»
«I eders karlstue, tenker jeg,» sa Erlend leende og strakte seg. «Men ikke tør jeg mæle et ord til Kristin om hennes tjenestemøer – da blir hun storvred, og så lar hun meg høre at ikke har hun og jeg vært noe foredømme for folk –»
Dagen efter gikk Kristin og plukket jordbær langsmed en eng syd for gården; da ropte hennes far på henne fra smiedøren og bad henne komme inn til seg.
Kristin gikk, noe vrangvillig. Det var vel Nåkkve igjen – denne morgen hadde han satt oppe en grind, og hjemmekuene var gått inn i en byggåker.
Faren tok et gloende jern fra avlen og la på stetten. Datteren satt og biet, og lenge var der ingen lyd uten hammerslagene på det gnistrende skjæringsemne og stettens syngende svar. Til slutt spurte Kristin hva han ville henne.
Jernet var nu kaldt. Lavrans satte fra seg tang og slegge og kom bort til henne. Med soten i ansikt og hår, svart på klær og hender og med det store forskinn nedover seg, så han strengere ut enn han pleide.
«Jeg kalte deg til meg, datter min, for jeg ville si deg dette. Her i min gård får du vise din ektehusbond slik ærefrykt som det sømmer seg for en hustru. Jeg vil ikke høre min datter svare bonden sin slik som du svarte og talte til Erlend i går.»
«Det er nytt, far, at I mener Erlend er en mann som folk skal vise ærefrykt.»
«Han er din mann,» sa Lavrans. «Jeg øvde ikke vold mot deg heller for å få det giftermålet i stand. Det får du minnes.»
«Dere er så varme venner,» svarte Kristin. «Hadde I kjent ham da som I kjenner ham nu, så hadde I visst gjerne gjort det.»
Faren så ned på henne, alvorlig og bedrøvet:
«Nu snakker du overilet, Kristin, og sier det som du vet er usant. Jeg fristet ikke å tvinge deg da du ville kaste fra deg din lovlige festemann, enda du vet at jeg hadde Simon hjertelig kjær –»
«Nei – men Simon ville nu ikke ha meg heller så –.»
«Å. Han var for høysinnet til at han ville stå stritt på sin rett når du var uvillig. Men jeg vet ikke om han hadde hatt så meget imot det i sitt hjerte, hadde jeg gjort som Andres Darre ville – at vi skulle ikke akte på innfallene til dere to unge. Og snart vet jeg ikke om ikke ridderen hadde rett – nu når jeg ser at du kan ikke leve sømmelig med den husbond som du trosset deg til å få –»
Kristin lo høyt og stygt:
«Simon! Aldri hadde dere fått truet Simon til å ekte den konen som han hadde funnet med en annen mann i et slikt hus –»
Lavrans snappet efter pusten – «hus –?» sa han uvilkårlig.
«Ja – slikt som dere menn kaller porthus. Hun som eide det, det var Munans frille, hun selv varet meg at jeg skulle ikke gå dit. Jeg sa jeg skulle møte min frende – jeg visste ikke han var hennes frende –,» hun lo igjen, vilt og stygt –.
«Ti!» sa faren.
Han stod litt. En skjelven trakk over hans åsyn – et smil som var som en bleknen. Hun kom til å tenke på løvlien oppover fjellet – som den hvitner når stormstøtet krenger hvert blad – en glitrende og blek lysning.
«Den får meget vite som ikke fritter –»
Kristin brøt ned, der hun satt i benken, lå på den ene albuen og løftet den andre hånden opp for sine øyne. Første gang i sitt liv var hun redd for sin far – dødsens redd.
Han snudde seg fra henne, gikk og tok sleggen, stilte den på plass mellom de andre. Så sanket han sammen filer og småredskap, gav seg til å legge det i orden på tverrbjelken mellom veggene. Han stod med ryggen til henne; hans hender rystet voldsomt.
«Har du aldri tenkt på, Kristin – Erlend taug med dette.» Han stod foran henne, så ned i det hvite, redde ansikt. «Jeg svarte ham nei, tvert nok, da han kom til meg i Tunsberg med sine rike frender og bad om deg – ikke visste jeg da at det var meg som skulle takket til at han ville rette opp min datters ære –. Mange menn ville latt meg vite det da –.
Han kom igjen, beilet til deg med full heder. Ikke alle menn ville vært så iherdige for å få en til ekte som alt var – alt var – det som du var den gangen.»
«Det tenker jeg ingen mann hadde våget å si til eder –»
«Det er ikke kaldt stål Erlend har vært redd noen tid –.» Lavrans ble usigelig trett i ansiktet med ett, hans stemme sank død og klangløs. Men så tok han på igjen, stilt og sterkt:
«Så ille som dette er, Kristin – verst tykkes det meg at du sier det nu han er din husbond og far til sønnene dine –.
– Er det sånn som du sier, da visste du det verste om ham før du trosset deg til å komme i hjonelag med ham. Han var dog villig til å kjøpe deg så dyrt som om du hadde vært en ærlig mø. Megen frihet til å råde og styre har han unt deg – så får du bøte synden din ved det at du styrer med forstand og bøter på det som Erlend mangler i forsiktighet – det skylder du Gud og dine barn.
Selv har jeg sagt, og andre har sagt det samme – at Erlend tyktes ikke duge til annet enn lokke kvinnfolk. Du òg har skyld i at slikt ble sagt – det har du nu selv vitnet. Siden har han vist han dugde dog også til annet – mannen din har vunnet seg et godt navn ved mot og raskhet i hærferd. Det er ingen ringe vinning for dine sønner at faren er kommet i ry for djervhet og våpendugelighet. At han var – uforstandig – det måtte du vite best av oss alle. Best retter du opp skammen din når du hedrer og hjelper den husbond som du selv har valgt deg –»
Kristin hadde bøyd seg ned over sitt fang, med hodet i hendene. Nu så hun opp, blek og fortvilet:
«Grumt var det av meg å si eder dette. Å – Simon bad meg, det var det eneste han bad meg om, at jeg skulle spare eder for å få vite det styggeste –»
«Simon bad deg spare meg –,» hun hørte sårheten i hans røst. Og hun skjønte det var også grumt av henne å si ham at en fremmed hadde skjønt hun kunne trenge minnes om å spare sin far.
Da satte Lavrans seg ned hos henne, tok hennes ene hånd mellom begge sine og la den over sitt kne:
«Grumt var det, Kristin min,» sa han mildt og sorgfullt. «God er du mot alle, barnet mitt gode, men jeg har skjønt det før også at du kan være grum mot dem du har altfor kjær. For Jesu skyld, Kristin, spar meg for dette, at jeg skal trenge være så redd for deg. At dette villsinnet ditt skal bringe mere sorg over deg og dine. Du sliter som en unghest det første den blir bundet til bolken, der du er bundet med hjerterøttene dine.»
Hulkende ség hun inn til ham, og faren sluttet henne tett og fast i favnen. Slik ble de sittende lenge, men Lavrans sa ikke mere. Til slutt løftet han hennes hode:
«Svart er du blitt,» sa han med et lite smil. «Der ligger en duk i kroken – men du blir vel bare svartere av den. Du får gå hjem og fli deg – det kan alle se på deg at du har sittet i fanget til smeden –»
Han skjøv henne blidt ut av døren, stengte den og stod litt. Så ravet han de skrittene bort til benken, sank ned og satt med nakken inn mot veggstokkene og oppvendt, forvridd ansikt. Han knuget av all makt en hånd inn mot hjertestedet.
Det varte jo aldri så lenge. Åndenøden, den svarte svimmelhet, smerten som strålte ut i lemmene fra hjertet som kjempet og skalv, dunket noen harde slag og stod sitrende stilt igjen. Blodet hamret i halsårene.
Det gikk nok over om en stund. Det gikk alltid over når han hadde sittet litt. Men det kom igjen, oftere og oftere.
Erlend hadde stevnet sitt skipsmannskap til å møte på Veøy jakobsmesseaften, men så ble han på Jørundgård noe lenger for å følge med Simon og veide en slagbjørn som hadde gjort skade på seterfeet. Da han kom hjem fra jaktferden, var det bud til ham, noen av hans menn hadde slåss med bymennene, og han måtte skynde seg nord for å løse dem ut. Lavrans hadde ærend der oppe, og så red han med mågen.
Det var lidd ut mot olavsmessen hin siste da de kom ut til øya. Erling Vidkunssøns skip lå der, og ved aftensangen i Peterskirken traff de drottseten. Han ble med dem inn i munkegården, hvor Lavrans hadde herberge, spiste med dem der og sendte sine menn ned til skipet efter noe særs god franskvin som han hadde fått tak i i Nidaros.
Men samtalen gikk trevent mens de drakk. Erlend satt i sine egne tanker, glad i øynene som alltid når han skulle ut til noe nytt, men adspredt når de andre talte. Lavrans nippet bare til vinen, og herr Erling var stille.
«Du ser trett ut, frende,» sa Erlend til ham.
– Ja, de hadde hatt hardt vær over Hustadviken i natt, han hadde vært oppe –.
«Og du må ri hvast skal du nå til Tunsberg lavransmessedagen. Stor ro eller hygge får du vel ikke der heller. Er mester Pål med kongen nu –»
«Ja. Legger ikke du innom Tunsberg?»
«Det måtte være for å spørre om kongen vil sende kjærlig sønnlig hilsen til mor sin» – Erlend lo. «Eller om biskop Audfinn vil skikke bud med til fruen –»
«Mange undrer seg over at du farer til Danmark nu høvdingene drar til møte i Tunsberg,» sa herr Erling.
«Ja, er det ikke rart at folk alltid skal undre seg over meg? Jeg kan vel ha hug til å se litt av slik folkeskikk som jeg ikke har sett siden jeg var i Danmark sist – være med en gang igjen i turnement – og når vår frendekone nu har bedt oss. Ingen andre av hennes slekt her i landet vil jo kjennes ved henne nu, uten Munan og jeg.»
«Munan –» Erling rynket brynene. Så lo han: «Er det så meget liv i den gamle rånen, hadde jeg nær sagt, at han orker flytte flesket sitt enda? Så han skal stelle til turnement, hertug Knut. Munan skal vel ri i tjosten, han da?»
«Ja – det er synd på deg, Erling, som ikke kan bli med og se det syn.» Erlend lo også. «Jeg merker nok du er redd fru Ingebjørg har budt oss til dette barnsølet for at vi skal brygge et annet øl og by henne inn. Det vet du da best selv, at jeg er for tung på labben og for lett om hjertet til at jeg skulle kunne brukes i lønnråd. Og på Munan har dere trukket ut hver en tann –»
«Å nei, vi er ikke så redde for lønnråd fra den kanten heller. Det må nu vel Ingebjørg Håkonsdatter ha klart for seg, at hun har spilt all rett i sitt eget land da hun giftet seg med Porsen. Uråd blir det for henne å få en fot innenfor dørene her siden hun la sin hånd i den manns hvis minste finger vi ikke vil se innenfor våre landemerker –.»
«Ja, det var klokt av dere å skille gutten fra mor hans,» sa Erlend mørk. «Han er bare barnet enda – og alt nu har vi norske menn årsak til å bære hodet høyt når vi tenker på den kongen vi har svoret å holde tro med –»
«Ti stille,» sa Erling Vidkunssøn sakte og fortvilet. «Det – det er visselig usant –»
De to andre så på ham at han visste det var sant. Barn som kong Magnus Eirikssøn var enda, så skulle han alt være smittet av en synd som det var usømmelig å nevne mellom kristne menn. En svensk klerk som var blitt satt til å lede hans opplæring i boken når han var i Sverige, hadde ført ham vill på unevnelig vis.
Erlend sa:
«Det hvisker folk på hver gård og i hvert hybøle nord hos oss, at Kristkirken brant fordi kongen vår er uverdig til å sitte i Sankt Olavs sete –»
«I Guds navn, Erlend – jeg sier det er uvisst om det er sant! Og det barnet, kong Magnus, må vi nu vel tro er uten skyld i Guds øyne –. Han kan rense seg –. Sier du at vi har skilt ham fra mor hans! Jeg sier, Gud straffe den mor som sviker sitt barn slik som Ingebjørg svek sønnen sin – og sett ikke lit til slik en, du Erlend – minnes at det er troløse folk du nu farer til funds med!»
«Jeg mener de har holdt sin tro til hinannen vakkert nok –. Men du snakker, du, som himmelbrever datt ned i kåpeskjøtet ditt hver dag – det er vel derfor du dømmer at du tør være så djerv du byr til å bites med kirkens tignarmenn –»
«Nei, hold opp nu, Erlend. Snakk om det du har vett på, gutt, og ti stille ellers –,» herr Erling hadde reist seg; de stod opp, han og Erlend, sinte og røde i hodene.
Erlend vrengte munnen av vemmelse:
«Et dyr som mennesker har misfart med, slår vi ned og støper skrotten i fossen –»
«Erlend!» Drottseten tok om bordkanten med begge hender. «– Du har sønner selv –,» sa han sakte. «Kan du si slikt –. Å, vokt på munnen din, Erlend. Tenk deg om før du taler, dit du nu kommer. Og tenk deg om tyve ganger før du gjør noe –»
«Er det slik dere gjør som råder for rikets saker, da undrer det meg ikke at alt går på stell. Men du trenger visst ikke være redd» – han geipte, «jeg – skal visst intet gjøre. Men det er blitt gildt å leve i dette landet –.
– Nei, du skal jo tidlig ut i morgen. Og min værfar er trett –»
De to andre ble sittende efter uten å si noe da han hadde budt god natt. Erlend sov om bord i sitt skip. Erling Vidkunssøn satt og dreide sitt beger mellom fingrene.
«I hoster?» sa han for å si noe.
«Gamle menn blir så lett krimfulle. Vi har nu så mange plager, kjære herre, som dere unge ikke vet av,» sa Lavrans smilende.
Så satt de igjen. Til Erling Vidkunssøn sa, halvt som for seg selv:
«Ja, slik tenker alle – at det er ille stelt for dette riket. For seks år siden i Oslo, da trodde jeg at det hadde vist seg klart at det var en fast hug til å holde oppe kongeveldet – hos mennene av de ætter som er bårne til den gjerning. Jeg – bygde på det.»
«Jeg tror I så rett da, herre. Men selv sa I vi er vant til å fylkes om kongen vår. Nu er han et barn – og halve tiden i et annet land –»
«Ja. Stundimellom tenker jeg – intet er så galt at det er ikke godt for noe. Før i tiden, da kongene våre sprang som grahester – der var nok av gilde foler å sette på; landsfolket trengte bare å kåre den som bet best fra seg –»
Lavrans lo litt: «Å ja –»
«Vi taltes ved for tre år siden, Lavrans Lagmannssøn, da I kom fra eders valfart til Skøvde og hadde hilst på eders frender i Gautland –.»
«Jeg minnes, herre, I hedret meg med å søke meg opp –»
«Nei, nei, Lavrans, I trenger ikke være så kurteis –,» den andre slo litt utålmodig ut med hånden. «Det ble som jeg sa,» mælte han mørkt. «Herresveinene her i landet er det nu ingen som kan samle. De holder seg frem som har best mathug – noe er der enda i trauet. Men de som kunne trå efter å vinne makt og rikdom på slikt vis som det fulgte heder med før i fedrene våres tid, de kommer ikke frem.»
«Det ser slik ut. Det er nu sånn at hederen følger høvdingens merke.»
«Da må menn mene med mitt merke følger liten heder,» sa Erling tørt. – «I har nu holdt eder unna alt som kunne gjøre eders navn kjent, Lavrans Lagmanssøn –»
«Det har jeg gjort så lenge jeg har vært gift mann, herre. Det ble jeg tidlig – min hustru var sykelig og tålte lite ferdes mellom folk. Og det ser ut som ætten vår vil ikke trives her i Norge. Mine sønner døde tidlig, og bare en av brorsønnene mine levde til voksen alder.»
Han ble lei for han hadde kommet til å si dette. Erling Vidkunssøn hadde selv hatt megen sorg slik i sitt hjem. Døtrene hans var sunne barn og vokste opp, men også han hadde bare fått beholde en eneste av sine sønner i live, og den gutten skulle være svak av helse. Men herr Erling spurte bare:
«I har ikke nærfrender i morsætten heller, så vidt jeg minnes.»
«Nei, ingen nærmere enn morfars søsters barn. Sigurd Lodinssøn hadde bare de to døtrene, og de døde begge med det første barnet – min moster fikk sitt med seg i graven.»
Så satt de litt igjen.
«Slike som Erlend,» sa drottseten lavt. «Det er de farligste. Som tenker litt lenger enn til sitt eget. Men ikke langt nok. Ja, er ikke Erlend som en lat unge –,» han kjørte vinbegeret rundt på bordet i ergrelse, «evnerik er han da? Og vel byrdig og djerv? Men aldri gidder han høre så meget om en sak at han skjønner den til bunns –. Og gadd han høre en mann til enden, så hadde han vel glemt det første før en kom til slutten –.»
Lavrans så over på den andre. Herr Erling var eldet meget siden han sist hadde sett ham. Han så slitt og trett ut – syntes å fylle mindre i setet. Han hadde fine, klare ansiktsdrag, men de var litt for små, og så var han likesom falmet på lét – hadde vært det alltid. Lavrans følte at denne mannen – enda han var en rettskaffen ridder, klok, villig til å tjene uten svik og uten å spare seg – falt litt for liten i alle mål til å være den første. Hadde han vært et hode høyere, så hadde han vel lettere funnet fullt følge.
Lavrans sa sakte:
«Så klok en mann er nu også herr Knut at han ser det – hvis de tenker på noe tiltak der nede – at i noen lønnlige råd kan han ikke ha større nytte av Erlend –»
«I liker denne mågen på et vis, Lavrans,» sa den andre nesten ergerlig. «Sant å si, årsak til å elske ham har I da ikke –»
Lavrans satt og tegnet med fingeren i litt spilt vin. Herr Erling la merke til at ringene satt så romt på hans hender nu.
«Har I det?» Lavrans så opp med det lille fine smilet. «Enda så tror jeg at I liker ham, I også!»
«Å ja. Gud må vite –
– Men I kan banne på, Lavrans, det driver mangt i hugen til herr Knut nu – han er far til en sønn som er kong Håkons dattersønn –.»
«Det må selv Erlend kunne skjønne, at det barnets far har altfor bred rygg til at denne vesle junkeren noen gang kan komme utenom den. Og moren har hele landsfolket imot seg for dette giftermålets skyld.»
Litt senere stod Erling Vidkunssøn og spente på seg sitt sverd; Lavrans hadde høvisk tatt gjestens kappe fra kroken, stod med den i hendene – da svaiet han med ett og skulle til å sige overende, men herr Erling fanget ham opp i sine armer. Med møye fikk han båret den andre, som var stor og høy, bort på sengen. Slag var det ikke – Lavrans lå hvit og blå på leppene, med slappe, myke lemmer. Herr Erling sprang over gården og fikk vekket herbergsfaderen.
Lavrans syntes aldeles skamfull da han kom til seg selv igjen. Ja, det var en svakhet som meldte seg av og til – det var siden en elgjakt for to vintre siden, han hadde gått seg vill i snekavet. Slikt skal vel til før en mann lærer ungdommen er ute av kroppen, smilte han unnskyldende.
Herr Erling biet til munken hadde årelatt den syke, enda Lavrans bad ham ikke være brydd, han som skulle fare videre alt i otta –.
Månen stod og skinte høyt over fjellene på meginlandet, og vannet lå svart innunder, men ute på fjorden fløt lyset som sølvflaker. Ikke røk fra et ljorehull – gresset på hustakene glitret dugget i måneskinnet. Ikke et menneske i kaupangens eneste stutte strede da herr Erling raskt gikk de par skrittene nedover til kongsgården, hvor han sov. Han så underlig spe og liten ut i måneskinnet – med den store kappe tett samlet om seg – hutrende litt. Et par søvnige svenner som hadde sittet oppe efter ham, tumlet ut i tunet med en lykt. Drottseten tok lykten, sendte mennene til sengs – hutret litt igjen, mens han steg oppover trappen til bursloftet hvor han lå.
VII
LIKE OVER BARTOLOMEUSMESSE gav Kristin seg på hjemferden med sitt store reisefølge av barn, tjenestefolk og gods. Lavrans red med henne til Hjerdkinn.
De gikk ute i tunet og snakket, han og datteren, den morgen han skulle ri nedover igjen. Det var tindrende sol i fjellet – myrene var røde alt og haugene gule som gull av småbjerken; ute på vidden glitret vann og mørknet igjen efter som skyggene av de store, blanke godværsskyer vandret over. De valt opp ustanselig og sank ned mellom fjerne skar og kløfter i alle grånuter og blå berg med skav av nysne og gamle fonner, som ringet inn synet vidt ute. De små, grågrønne kornåkrer som hørte til sålstuen, skilte så underlig i lét mot denne høstskinnende fjellverden.
Vinden blåste skarp og frisk – Lavrans drog opp Kristins kåpehette, som var blåst bakover hennes skuldre, glattet med fingeren linskautets snipp innimellom.
«Det tykkes meg du er blitt blek og smalkinnet hjemme i gården min,» sa han. «Har vi ikke stelt godt med deg, Kristin –?»
«Det har dere. Ikke er det det –»
«Det er også en slitsom reise for deg med alle de barna,» mente faren.
«Å ja. Enda det er ikke for de fem at jeg bærer bleke kinn –,» hun smilte flyktig, og da faren så forskrekket og spørrende på henne, nikket hun og smilte litt igjen. Faren så bort, men om en stund spurte han: «Det er slik da, skjønner jeg, at kan hende blir det ikke så snart du kan komme hjem hit til dalen igjen –?»
«Åtte år skal det nu vel ikke bli denne gangen,» sa hun som før. Da så hun et glimt av mannens ansikt. «Far! Å – far!»
«Hyss, hyss, datter min –,» uvilkårlig tok han om hennes overarmer og stanset henne da hun ville kaste seg inn til ham. «Nei, Kristin –»
Han tok hennes hånd fast i sin og gav seg til å gå bortover med henne. De var kommet vekk fra husene, og gikk nu på en liten sti innigjennom den gule bjerkeskog, sanset ikke hvor de vanket. Faren hoppet over en liten bekk som skar stien, snudde seg mot datteren og bød henne hånden over.
Hun så, selv på den lille rørslen, han var ikke ledig og spenstig mere. Hun hadde sett og ikke festet seg ved det før – han sprang ikke lenger i og av sadelen så lett som han hadde gjort, han løp ikke i en loftstrapp, løftet ikke en tung ting sånn som før. Han førte sitt legeme stivere og mere forsiktig – som han bar en slumrende smerte i kroppen og fór stilt for ikke å vekke den. Blodet banket synlig i halsårene når han kom inn fra et ritt. Somme tider hadde hun sett at han var som svullen eller pløset under øynene – hun husket en morgen hun kom inn i stuen, lå han halvkledd i sengen med nakne ben utover sengestokken; moren satt på huk foran og gned hans ankelledd.
«Skal du sørge for hver mann som elde feller, da får du meget å syte for, barn,» snakket han jevnt og stilt. «Du har store sønner selv nu, Kristin, ikke kan det vel komme uventet på deg at du ser din far blir snart en gammel kall. Når vi skiltes mens jeg var ung – vi kunne ikke vite mere da enn vi vet det nu, om det var slik laget at vi skulle møtes igjen her på jorden. Enda kan jeg leve lenge – det går som Gud vil det, Kristin –»
«Er I syk, far,» spurte hun tonløst.
«Noen skrøpeligheter følger med årene,» svarte faren lett.
«I er ikke gammel, far. I er toogfemti år –»
«Min far ble ikke så gammel. Kom og sett deg her med meg –.»
Det var som en lav gressgrodd hylle under en bergvegg som lutet utover bekken. Lavrans hektet av seg kappen, foldet den sammen og drog datteren ned til sete med seg på den. Bekken klunket og rislet over småstenene foran dem, vugget med en viergren som lå nedi vannet. Faren satt med blikket vendt ut mot de blå og hvite fjell langt bortom den høstlige vidde.
«I fryser, far,» sa Kristin, «– ta min kappe –.» Hun hektet den opp, da tok han og slo en snipp av den over sine skuldre, så de satt i den begge. Han la sin ene arm om hennes midje innunder.
«Det vet du nu vel, Kristin min, uviss er den som gråter et menneskes bortgang – heller have deg Krist enn jeg, har du vel hørt sagt; jeg trøster meg fast til Guds miskunn. Den er ikke så lang, den tid venner er skilt ad. Slik vil det kanskje tykkes deg undertiden, nu mens du er ung, men du har barna dine og din husbond. Når du kommer i mine år, da vil du synes det er ingen stund siden du så oss som er gått bort, og du vil undre deg, når du regner de vintre som er gått, at det var så mange –. Nu tykkes meg det er ikke lenge siden jeg selv var gutt – og så er det så mange år siden du var den vesle lyse møen min som rente efter meg hvor jeg stod og gikk – du fulgte så kjærlig din far – Gud lønne deg, Kristin min, for all den glede jeg hadde av deg –»
«Ja, lønner han meg som jeg lønnet deg –,» hun ség ned i kne foran hans fang, tok hans håndledd og kysset inni hans hender, mens hun gjemte sitt gråtende ansikt i dem. «Å far, min kjære far – ikke før ble jeg voksen mø, før jeg lønnet eders kjærlighet med det at jeg gjorde eder den bitreste sorg –»
«Nei, nei, barn, gråt ikke slik.» Han drog hendene til seg, løftet henne opp til seg, og de satt som før.
«Megen glede har jeg hatt av deg også i disse årene, Kristin. Vakre og lovende barn har jeg sett vokse opp ved kneet ditt, dyktig og forstandig kone er du blitt – og jeg har skjønt, mere og mere har du vennet deg til å søke hjelp der den best er å finne, når du var i noen vanskelighet. Kristin, gullet mitt beste, gråt ikke så sårt. Du kan skade den du gjemmer under beltet ditt med det,» hvisket han. «Sørg da ikke slik!»
Men han evnet ikke stagge henne. Da løftet han datteren helt opp i fanget sitt og satte henne på sitt kne; nu hadde han henne som da hun var liten – hennes armer lå om hans hals og hennes ansikt inntil hans skulder.
«Ett er det som jeg ikke har sagt til noen mors barn uten til presten min – nu vil jeg si det til deg. Den tiden jeg var fremvokstring – hjemme på Skog og det første jeg var ved hirden, da hadde jeg hug til å klostergi meg så snart jeg ble gammel nok. Ja, jeg hadde ikke gitt noe løfte, ikke i mitt eget hjerte heller. Mangt drog meg den andre veien også –. Men når jeg lå og fisket ute på Botnfjorden og jeg hørte klokkene ringe hos brødrene på Hovedøen – så syntes jeg at det drog mest allikevel –.
Så da jeg var seksten vintre gammel, lot far gjøre til meg denne platebrynjen min av spanske stålplater med sølvsmelt – Rikard engelskmann i Oslo satte den sammen, og jeg fikk sverdet mitt – det som jeg alltid bruker – og hestepanseret. Det var ikke så fredelig i landet da som i din oppvekst, vi hadde krig med danskene, så jeg visste jeg fikk nok snart bruke mine skjønne våpen. Og jeg orket ikke legge fra meg dem. – Jeg trøstet meg med det at min far ville ikke like hans eldste sønn ble munk, og at jeg skulle ikke gjøre mine foreldre imot.
Men selv valgte jeg verden, og jeg fristet å tenke, når verden gikk imot meg, umandig ville det være å klage over den lagnad som jeg selv kåret meg. For det har jeg skjønt mere og mere med hvert år jeg har levd – ikke gives der verdigere idrett for det menneske som har fått nåde til å fatte litt av Guds miskunn, enn å tjene ham og våke og be for de mennesker som enda går med skyggen av verdens saker for synet. Enda så får jeg nok si, Kristin min – tungt ville det falle meg å ofre for Guds skyld det livet som jeg har levd på mine gårder, med omsut for timelige ting og med verdslig gammen – med din mor ved min side og med dere barna mine. Så får en mann tåle det, når han avler avkom av sitt legeme, at det svir i hjertet om han mister dem eller verden går dem imot. Gud, som gav dem sjelen, eide dem, og ikke jeg –»
Gråten skaket Kristins kropp; så gav faren seg til å rugge henne som et lite barn i sin favn.
«Mange ting skjønte jeg ikke da jeg var ung. Far var glad i Åsmund også, men ikke slik som i meg. Det var for min mors skyld, skjønner du – henne glemte han aldri, men han tok Inga fordi hans far ville det. Nu ønsker jeg det at jeg kunne møtt min stemor alt i denne heimen og fått be henne tilgi meg at jeg ikke aktet noe på hennes godhet –»
«Du har da sagt ofte, far, din stemor gjorde deg hverken vondt eller godt,» sa Kristin innimellom gråten.
«Ja, Gud hjelpe meg, jeg skjønte ikke bedre. Nu tykkes det meg å være en stor ting, hun la meg ikke for hat og sa aldri et vondt ord. Hvordan ville du like det, Kristin, å se stesønnen bli satt foran sønnen din, i ett og alt og alltid –»
Kristin var blitt noe roligere. Hun lå med ansiktet vendt utover nu og så frem mot fjellmarken. Det mørknet av en stor, gråblå skybanke som gikk under solen – noen gule stråler stakk igjennom, det glitret skarpt opp fra bekkens vann.
Så brøt hennes gråt ut på ny.
«Å nei – far, min far, skal jeg ikke se eder mere igjen i livet, så –»
«Gud berge deg, Kristin, barnet mitt, så vi finnes på hin dagen, alle vi som var venner i livet – og hver menneskesjel –. Krist og Maria mø og Sankt Olav og Sankt Thomas vil verne deg alle dager.» Han tok hennes ansikt mellom sine hender og kysset henne på munnen. «Gud være deg huld, Gud lyse for deg i denne verdens lys og i hint det store lyset –»
Noen timer senere, da Lavrans Bjørgulfssøn red fra Hjerdkinn, ble datteren ved å gå ved siden av hans hest. Svennen var kommet et godt stykke i forveien, men han ble ved å ri fot for fot. Det var så vondt å se på hennes forgråtte, fortvilte ansikt. Slik hadde hun sittet inne i gjesteskålen også, hele tiden mens han spiste og snakket med hennes barn, skjemtet med dem og tok dem i fanget, ett for ett.
Lavrans sa sakte:
«Sørg ikke mere for det som du har å angre mot meg, Kristin. Men husk det, når barna dine vokser til og det kanskje tykkes deg at de er ikke mot deg og mot far sin slik som du kunne finne det rimelig. Og husk da også på det som jeg sa deg av ungdommen min. Trofast er din kjærlighet til dem, det vet jeg, men du er mest stri når du elsker mest, og egensinn bor i disse drengene dine, har jeg sett,» sa han med et lite smil.
Til slutt bad Lavrans at nu måtte hun snu og gå tilbake. «Jeg vil ikke at du skal gå ensom lenger bort fra husene.» De var kommet inn i et drag mellom små hauger med bjerkeskog om foten og stenrøys oppefter sidene.
Kristin kastet seg inn til farens ben i stigbøylen. Hun tevlet med fingrene på hans klær og hans hånd og sadelen og hestens hals og lend, gnugget hodet hit og dit og gråt med så dype, jammerfulle stønn at faren syntes hans hjerte måtte briste av å se henne stedt i så stor sorg.
Han sprang av hesten og tok datteren i sine armer, holdt henne i sin favn for siste gang. Igjen og igjen gjorde han korsets tegn over henne og gav henne Gud og helgenene i varetekt. Sist sa han at nu måtte hun slippe ham.
Så skiltes de. Men da han var kommet et stykke bort, så Kristin at faren saktnet hestens gang, og hun skjønte at han gråt der han red bort fra henne.
Hun løp inn i bjerkeskogen, ilte fremover og gav seg til å klyve oppover den lavgyldne ur i nærmeste haugen. Men den var storstenet og vond å komme oppover, og det lille berget høyere enn hun hadde trodd. Endelig kom hun på toppen, men da var han blitt borte i haugene. Hun la seg ned i mosen og melbærlyngen som grodde på kollens topp, og der ble hun liggende og gråte med ansiktet ned i sine armer.
Lavrans Bjørgulfssøn kom hjem til Jørundgård sent på kvelden. Det gikk en liten god varme gjennom ham da han så enda var folk oppe i årestuen – det flakket svakt av ildskinn bak den ørlille glassruten ut mot svalgangen. I det huset hadde han alltid følt mest av hjemmet.
Ragnfrid satt alene der inne med et stort syarbeid foran seg på bordet – et talglys på messingstikke stod hos henne. Hun reiste seg straks, bød god kveld, la mere ved på åren og gikk selv efter mat og drikke. Nei, hun hadde sendt ternene til ro for lenge siden – de hadde hatt en stri dag, men nu var også byggbrød bakt opp like til jul. Pål og Gunstein hadde reist til fjells for å berge mose. Mens de snakket om mose – ville Lavrans ha til vinterkledning den veven som var farvet med litmose eller den lynggrønne? Orm i Moar hadde vært her i morges og bedt om å få kjøpe noen lærrep. Han hadde tatt de repene som hang fremst i skjulet, og sagt han kunne få dem til gave. Jo, det var litt bedre med datteren nu – såret på benet grodde pent igjen nu –.
Lavrans svarte og nikket mens han og svennen åt og drakk. Men husbonden ble fort ferdig med å få seg mat. Han stod opp, tørket kniven av bak på låret og tok opp et nøste som lå ved Ragnfrids plass. Tråden var vundet på en pinne som var utskåret med en fugl i hver ende – den ene var litt istykkerbrukket i stjerten. Lavrans benket bruddet, snittet litt på den så den ble stubbrumpet. Han hadde gjort en hel del slike nøstepinner til sin kone en gang for lenge siden.
«Skal du lage dette selv,» spurte han og så på sømmen hennes. Det var et par av hans lærhoser; Ragnfrid satte bot på innsiden av lårene, hvor de var slitt mot sadelen. «Det er hardt arbeid for fingrene dine, Ragnfrid –»
«Å –.» Hustruen la skinnstykkene kant i kant og stakk huller med sylen.
Svennen bød god natt og gikk ut. Mann og kone var alene. Han stod ved åren og varmet seg, med en fot oppe på kanten og en hånd om ljorestangen. Ragnfrid så bort på ham. Da ble hun vár at han hadde ikke den lille ringen med rubinene – sin mors brudering. Han så at hun hadde sett det.
«Ja, jeg gav den til Kristin,» sa han. «Den har jo alltid vært eslet henne – jeg mente hun kunne like godt få den nu.»
Så sa den ene til den annen – de skulle vel legge seg nu. Men han ble stående som før, og hun satt med sitt arbeid. De vekslet noen ord om Kristins reise, om arbeid som lå for på gården, om Ramborg og om Simon. Så snakket de igjen litt om at de fikk vel gå til ro – men ingen av dem rørte seg.
Da drog Lavrans fingergullet med den blå og hvite sten av sin høyre hånd og gikk bort til sin hustru. Sky og forlegen tok han hennes hånd og trædde ringen innpå – måtte flytte den et par ganger før han fant den finger som den passet på. Det ble på langfingeren over vigselsringen.
«Denne vil jeg nu du skal ha,» sa han lavt og så ikke på henne.
Ragnfrid satt dørgende stille – blodrød i kinnene.
«Hvorfor gjør du dette,» hvisket hun til slutt. «Tenker du jeg unner ikke vår datter ringen hennes –»
Lavrans rystet på hodet og smilte litt:
«Å, du skjønner vel hvorfor jeg gjør det.»
«Du har sagt før, denne ringen ville du ha med deg i graven,» sa hun som før. «Den skulle ingen bære efter deg –»
«Derfor skal du heller aldri ta den av hånden din, Ragnfrid – lov meg det. Efter deg vil jeg ingen skal bære den –»
«Hvorfor gjør du dette,» spurte hun igjen og holdt pusten.
Mannen så ned i hennes ansikt:
«I vår var det fireogtredve år siden vi ble gitt sammen. Jeg var en umyndig gutt – hele manndommen min var du ved min side, når jeg hadde en sorg, og når det gikk meg vel. Gud bedre det, jeg skjønte altfor lite hvor meget tungt du gikk og bar på mens vi levde sammen. Men nu tykkes meg jeg syntes alle dager det var godt at du var der –.
Jeg vet ikke om det er slik at du har trodd jeg hadde Kristin vår kjærere enn deg. Det var sånn at hun var min høyeste glede og hun voldte meg den verste sorg –. Men du var moren til dem alle. Nu synes jeg at deg blir det verst å forlate når jeg går bort –.
Derfor skal du aldri gi ringen min til noen – ikke til noen av døtrene våre heller, men si at de skal ikke ta den av deg –.
Kan hende synes du, hustru, du har hatt mere sorg hos meg enn glede – vrangt gikk det med oss på et vis, men enda tykkes meg vi har vært fulltro venner. Og jeg har tenkt dette, at siden vil vi finnes igjen slik at det vrange skal ikke skille mellom oss mere, men det vennskap som var, vil Gud bygge opp igjen bedre –»
Konen løftet det bleke, furete ansikt – det brant i de store, innsunkne øyne da hun så opp på mannen. Han holdt hennes hånd enda – hun så på den slik den lå i hans, litt oppløftet. De tre ringer glinset efter hverandre – nederst festensringen, ovenfor den viede ring og ytterst denne –.
Det kom så underlig for henne. Hun husket da han satte på henne den første – foran ljorestangen i stuen hjemme på Sundbu, deres fedre stod hos dem. Han var rød og hvit, rund i kinnene, neppe ute av barndommen – litt unnselig da han steg det skritt frem fra herr Bjørgulfs side.
Den andre hadde han satt på hennes finger foran kirkedøren i Gerdarud, i Guds trefoldige navn, under prestens hånd.
Hun følte det, med denne siste ringen hadde han viet seg til henne igjen. Når hun snart satt over hans avsjelede legeme, så ville han at hun skulle vite, med denne ringen hadde han festet til henne den sterke og levende kraft som hadde bodd i dette støv og aske –.
Det kjentes som hjertet sprakk sund i hennes bryst, blødde og blødde, ungt og voldsomt. Av sorg over den varme og levende elskov som hun enda kved lønnlig for hun hadde gått mist om, av angstfull lykke over denne bleke, lysende kjærlighet som drog henne med seg mot jordlivets ytterste grenser. Gjennom nidmørket som skulle komme, så hun skjæret av en annen og mildere sol, kjente duften av urtene i hagen ved verdens ende –.
Lavrans la hustruens hånd tilbake i hennes fang og satte seg ned på benken, litt fra henne, med ryggen til bordet og en arm inn på platen. Han så ikke på henne, men inn i åreilden.
Hun sa allikevel stilt og rolig, da hun igjen tok til orde:
«Jeg hadde ikke tenkt, husbond min, at du hadde meg så kjær –»
«Jo,» svarte han like jevnt.
De satt tause litt. Ragnfrid flyttet sømmen fra sitt fang bort på benken ved sin side. Om en stund spurte hun sakte:
«Det som jeg sa deg hin natten – har du glemt det –»
«Glemme slikt kan vel en mann ikke i denne heimen. Og det er så, jeg har følt selv det ble ikke bedre mellom oss efter jeg hadde fått vite dette. Enda Gud vet, Ragnfrid, jeg stred så hårdt for at du skulle aldri merke jeg tenkte så meget på det –»
«Jeg visste ikke du tenkte så meget på det.»
Han vendte seg brått imot henne og så på hustruen. Da sa Ragnfrid:
«Min skyld er det at det ble verre mellom oss, Lavrans. Jeg syntes at kunne du være mot meg aldeles som før – efter den natten – da måtte du ha brydd deg enda mindre om meg enn jeg hadde trodd. Var du blitt meg en hård husbond efter dette, hadde du slått meg, om så bare en eneste gang, når du hadde en rus – da kunne jeg båret min sorg og min anger bedre. Men at du tok det så lett –»
«Har du trodd at jeg tok det lett –»
Den svake dirren i hans røst gjorde henne vill av lengsel. Inn i ham ville hun stupe seg, til bunns i det bevegede dyp som fikk stemmen til å bølge spent og anstrengt. Hun flammet opp:
«Ja, hadde du tatt meg i favn en eneste gang, ikke for jeg var din kristne ektehustru som de hadde lagt ved din side, men den hustru som du hadde traktet efter å få, og slåss for å vinne –. Ikke hadde du da kunnet være mot meg som om de ordene var usagt –»
Lavrans tenkte efter:
«Nei. Det – hadde jeg vel ikke. Nei.»
«Hadde du blitt så glad for den festemøen du fikk, som Simon ble for Kristin vår –»
Lavrans svarte ikke. Litt efter sa han, som mot sin vilje, sakte og redd:
«Hvorfor nevnte du Simon?»
«Ligne deg med den andre kunne jeg nu vel ikke,» svarte hustruen forvirret og skremt selv, men hun prøvde å smile. «Dere er dog altfor ulike.»
Lavrans reiste seg opp, gikk noen skritt, urolig – så sa han enda saktere:
«Gud vil ikke svike Simon.»
«Tyktes deg aldri,» spurte hustruen, «at Gud hadde sveket deg?»
«Nei.»
«Hva tenkte du den natten vi satt der i låven – da du fikk vite i en stund at vi, som du hadde holdt kjærest og elsket mest trofast, vi hadde begge sveket deg så meget som vi hadde evne til –»
«Jeg tenkte visst ikke meget,» svarte mannen.
«Enn siden,» ble hustruen ved, «når du tenkte på det alltid – som du sier at du gjorde –»
Lavrans vendte seg bort fra henne. Hun så at en rødme flommet nedover den solbrente hals:
«Jeg tenkte på hver gang jeg hadde sveket Kristus,» sa han meget lavmælt.
Ragnfrid reiste seg – stod litt før hun våget å gå bort og legge sine hender på mannens herder. Da han tok omkring henne, bøyde hun pannen inn mot hans bryst; han kjente at hun gråt. Husbonden drog henne tettere inn til seg og la sitt ansikt ned på hennes isse.
«Nu, Ragnfrid, vil vi gå til ro,» sa han litt efter.
Sammen gikk de frem foran krusifikset, neide seg og tegnet seg med korset. Lavrans leste kveldsbønnene, han sa dem på kirkesproget, lavt og klart, og hustruen tok opp ordene efter ham.
Så kledde de av seg. Ragnfrid la seg innerst i sengen, hvor hodegjerdet nu var blitt redt meget lavere fordi mannen i den siste tiden ofte hadde vært plaget av svimmelhet. Lavrans stengte døren med bolt og slå, karret over ilden på åren, blåste ut lyset og steg inn til henne. I mørket lå de så deres armer rørte hinannen. Om litt flettet de fingrene i hinannens.
Ragnfrid Ivarsdatter tenkte – det var som en ny brudenatt, og en underlig brudenatt. Lykke og ulykke rant sammen og bar henne på bårer så strie at hun kjente nu begynte sjelen å løsne de første røtter i hennes legeme – nu hadde dødens hånd snudd ved henne også – første gang.
Slik måtte det gå – når det var begynt som det var. Hun husket den første gangen hun så sin festemann. Han hadde da vært glad mot henne – litt forlegen, men villig nok til å holde av sin festemø. Selve det at den unge drengen var så skinnende vakker, hadde oppirret henne, håret hans, som hang så tykt og glatt og lyst om det røde og hvite, gulldunede ansikt. Hennes hjerte var et eneste brennende sår av tanken på en mann som ikke var vakker og ikke var ung og ikke blid av melk og blod, og hun forgikk av lengsel efter å gjemmes i hans favn og kjøre sin kniv i hans strupe imens –. Og første gangen hennes festemann hadde fristet å ville kjæle henne – de satt sammen i en burstrapp hjemme, og da tok han med en hånd om hennes fletter – fór hun opp, vendte seg mot ham, hvit av vrede, og gikk.
Å, hun husket natteferden deres da hun red med Trond og Tordis gjennom Jerndalen til den trylske frue på Dovre. På kne hadde hun ligget, ringer og armbånd hadde hun vridd av sine hender på gulvet for fru Åshild, forgjeves hadde hun tryglet om å få et middel så hennes brudgom skulle ikke kunne fremme sin vilje hos henne –. Hun husket den lange reisen, med faren og frendene og brudemøene og hjemmefølget, nedigjennom dalen, utover flatbygdene, til bryllupet på Skog. Og hun husket den første natten – og alle de netter siden – da hun hadde tatt imot den nygifte gutts klossede kjærtegn, kald som sten, ikke skjult hvor lite det var henne til gammen.
Nei, Gud hadde ikke sveket henne. Barmhjertig hadde han hørt hennes nødskrik når hun kalte på ham, mens hun sank og sank i sin ulykke – selv når hun ropte uten å tro hun skulle bli bønnhørt. Det var som svarte sjøen hadde styrtet over henne – nu løftet bårene henne mot en sælhet så underlig og søt, hun visste den ville bære henne ut av livet –.
«Tal til meg, Lavrans,» bad hun sakte. «Jeg er så trett –»
Mannen hvisket:
«Venite ad me, omnes qui laborate et onerati estis. Ego reficiam vos [5] – har drotten sagt.»
Han skjøv en arm inn under hennes skulder, drog henne helt inn til sin side. De lå litt, kinn inntil kinn. Så sa hun sakte:
«Nu har jeg bedt Guds moder be for meg den bønn at jeg må ikke leve efter deg, husbond min, i år og dag.»
Hans lepper og hans øyenhår streifet hennes kinn i mørket, smått som fryvilvinger:
«Ragnfrid min, Ragnfrid min –»
Fotnoter
[5]
Kom til meg, alle som arbeider og er besværede. Jeg vil give eder hvile.
VIII
KRISTIN SATT HJEMME på Husaby denne høsten og vinteren og ville ingensteds fare – hun skyldte på at hun var ufrisk. Men hun var bare trett. Så trett hadde hun aldri vært før i sitt liv – trett var hun av å være lystig og trett av å sørge og mest trett av å grunne.
Det ble bedre når hun hadde fått dette nye barnet, tenkte hun – hun lengtet så forferdelig efter det; det var som det skulle berge henne. Hvis det ble sønn og hennes far døde før det ble født, så skulle det bære hans navn. Og hun tenkte på hvor hun skulle elske dette barnet og fostre det selv ved sitt eget bryst – det var så lenge siden hun hadde hatt spedbarn nu, så hun kom til å gråte av lengsel når hun tenkte på at nu skulle hun snart ha et sugebarn i favnen igjen.
Hun samlet sine sønner om sitt kne igjen som før i tiden og strevde for å bringe litt mere tukt og skikk i deres oppfostring. Hun følte at hun handlet efter sin fars ønske i dette, og det gav likesom litt fred i hennes sjel. Sira Eiliv var nu begynt å lære Nåkkve og Bjørgulf bokstaver og latinsk tungemål, og Kristin satt da ofte over i prestehuset når barna var der og skulle lære. Men de var ikke meget kunnskapsgriske læresveiner, og alle barna var ustyrlige og viltre så nær som Gaute, så han ble ved å være morens skjødebarn, som Erlend kalte det.
Erlend var kommet hjem fra Danmark ved helgemessetider, meget opprømt. Han var blitt fagnet på det hederligste av hertugen og av sin frendekone fru Ingebjørg; de hadde takket meget for hans gaver av skinn og sølv, han hadde ridd i tjost og veidet hjort og hind, og da de skiltes, hadde herr Knut skjenket ham en kullsvart spansk hingst, men fruen hadde sendt kjærlig hilsen og to sølvgrå mynder til hans hustru. Kristin syntes at disse utenlandske hundene så lumske og troløse ut, og hun var redd de skulle gjøre hennes barn skade. Og folk i bygdene snakket om kastalenen. Erlend så godt ut på den høybente lettbygde hest, men slikt dyr passet ikke her i landet, og Gud måtte vite hvordan hingsten ville greie seg i fjellet. Imidlertid så kjøpte nu Erlend inn, hvor han for i sysselen, de gildeste svarte merrer, og han hadde nu et sto som var vakkert å se på iallfall. Ellers hadde Erlend Nikulaussøn brukt å sette fine og utenlandske navn på ridehestene sine: Belkolor og Bajard og slikt, men denne sa han var så gild at den trengte ikke slik prydnad – den het bare Soten.
Erlend ergret seg meget over at hustruen ikke ville følge med ham noen steder. Syk kunne han ikke merke at hun var – hun hverken dånet bort eller brakk seg denne gangen, det såes ikke på henne enda – og blek og trett ble hun vel av å sitte inne støtt og grunne og ruge over hans misgjerninger. Det var ved juletider – det kom til heftige tretter mellom dem. Og nu kom ikke Erlend og gjorde avbikt for sin hissighet, som han alltid hadde pleid før. Inntil nu hadde han alltid trodd, når det var uenighet mellom dem, så bar han skylden. Kristin var god, hun hadde alltid rett, og når han illtrivdes og kjedet seg hjemme, så var det hans natur som var slik at han ble trett av det gode og det rette hvis han fikk for meget av det. Men denne sommeren hadde han mere enn én gang merket at værfaren gav ham medhold og syntes å mene Kristin lot det skorte på hustruelig blidhet og fordragelighet. Det falt ham da inn at hun var smålig nærtagende og vanskelig tilgav ham små synder som ikke hadde vært så vondt ment fra hans side. Alltid hadde han bedt om hennes tilgivelse, når han fikk tenkt seg litt om – og hun hadde sagt at hun tilgav, men bakefter hadde han fått se at det var gjemt, ikke glemt.
Så var han meget hjemmefra, og nu tok han ofte datteren, Margret, med seg. Møens oppfostring hadde alltid vært en kilde til uenighet mellom dem. Sagt noe om det hadde Kristin aldri, men Erlend visste nok hva hun – og andre folk – mente. Han hadde i alle måter holdt Margret som sitt ektefødte barn, og folk tok mot henne, når hun fulgte med faren og stemoren, som hun kunne vært det. I Ramborgs bryllup hadde hun vært en av brudeternene og båret gullkrans over sitt utslagne hår. Mange av kvinnene likte det dårlig, men Lavrans hadde snakket for dem, og Simon hadde også sagt at ingen måtte mæle imot det til Erlend, eller si noe om det til møen; ikke kunne det fagre barnet for at hun var så ulykkelig båret. Men Kristin skjønte at Erlend hadde den plan, han ville få Margret gift med en svenn av våpen, og at han trodde, med den stilling som han nu hadde, skulle det lykkes ham å få det drevet igjennom, enda møen var avlet i hor og vanskelig kunne settes i en helt trygg, urokkelig stilling. Dette kunne kanskje gått om folk hadde hatt noen riktig tro på at Erlend ville evne bevare og øke sin makt og rikdom. Men enda Erlend ble likt og hedret på et vis, så var det som ingen hadde full tillit til at velstanden på Husaby skulle holde. Så Kristin var redd for at sine planer med Margret ville han vanskelig få fremmet. Og enda hun ikke likte Margret svært meget, ynket hun møen og gruet for den dag da pikens overmot kanskje skulle bli knekket – hvis hun måtte nøye seg med et meget ringere gifte enn hennes far hadde lært henne til å vente, og ganske andre kår enn slike som han hadde oppfødt henne i.
Så kom det tre menn fra Formo til Husaby like over kyndelsmesse; de hadde gått på ski over fjellet og brakte Erlend ilbud fra Simon Andressøn. Simon skrev at deres værfar nu var syk, og det var uventelig at han skulle leve meget lenge; Lavrans lot be at Erlend måtte komme til Sil hvis det var mulig for ham; han ville gjerne tale med mågene sine om hvordan alt skulle ordnes efter ham.
Erlend gikk og skottet til sin hustru. Hun var barntung nu, meget blek og smal i ansiktet – og hun så så bedrøvet ut, hvert øyeblikk ville tårene frem. Så angret han sin ferd mot henne i vinter – farens sykdom kom henne ikke uventet, og hadde hun gått her med en slik lønnlig sorg, så fikk han tilgi at hun hadde vært urimelig.
Alene kunne han gjøre denne ferden til Sil temmelig raskt når han gikk på ski over fjellet. Skulle han føre med seg hustruen, så ble det en sen og besværlig reise. Og da måtte han bie til over våpentingene i fasten, stevne møte med sine lensmenn først; der var også noen stevner og ting som han selv måtte være over. Innen de kunne komme av sted, ville det være vågelig nær den tiden hun ventet sin forløsning – og Kristin som ikke tålte sjøen når hun var frisk engang. Men han nennet ikke å tenke på at hun skulle ikke få se sin far før han døde. Om kvelden, da de hadde lagt seg, spurte han sin kone om hun torde våge reisen.
Han syntes han ble lønnet da hun gråt ut i hans armer, takknemlig og angerfull over sin uvennlighet mot ham i vinter. Erlend ble myk og øm som alltid når han hadde voldt en kvinne sorg og var nødt til å se henne sørge den ut for sine øyne. Så bar han tålelig vel Kristins påfunn. Han hadde sagt straks, barna ville han ikke ha med. Men moren talte om at Nåkkve var dog så gammel nu, han kunne ha gavn av å se sin morfars hedenfart. Erlend sa nei. Så syntes hun at Ivar og Skule var for små til å være igjen i tjenestekonenes varetekt. Nei, sa faren. Og Gaute hadde Lavrans vært så glad i. Nei, sa Erlend – det var vanskelig nok slik som det stod til med henne – for Ragnfrid å få en barnkone i gården mens hun hadde sin husbond på sottesengen – og for dem med den nyfødte hjemover. Enten måtte hun sette barnet til oppfostring på en av Lavrans’ gårder, eller måtte hun bie på Jørundgård til det ble sommer – men da måtte han reise hjem i forveien. Han holdt det frem for henne, opp og opp igjen, men han strevde for å tale rolig og inntrengende.
Så kom han i tanker om at han burde føre med fra Nidaros ett og annet som værmoren kunne trenge til gravølet – vin og voks, hvetemel og paradisgryn og slikt. Men endelig kom de dog av sted og nådde frem til Jørundgård dagen før jardtrudmesse.
Men det ble så rent annerledes for Kristin å være hjemme enn hun hadde tenkt.
Hun måtte være storglad for hun hadde fått se sin far enda en gang. Når hun husket på hans glede da hun kom, og hvordan han hadde takket Erlend for dette, så var hun glad. Men hun følte at hun stod utenfor så meget nu, og det var sårt.
Det var en snau måned til hun ventet seg; så forbød Lavrans aldeles at hun fikk rekke en hånd til hans pleie; ikke fikk hun lov til å våke hos ham om nettene med de andre, og ikke ville moren tåle at hun rørte seg til den minste hjelp i travelheten. Hun satt hos faren hele dagen, men det var sjelden at de ble alene noen stund. Nesten daglig kom gjester til gårds – venner som ville se Lavrans Bjørgulfssøn i live enda en gang. Det gledet faren, enda han ble svært trett av det. Han talte muntert og hjertelig med alle, kvinner og menn, ringe og rike, unge og gamle, takket for deres vennskap, bad om deres forbønn for sin sjel, og Gud la oss finnes på gledens dag! Om nettene, når bare hans egne var hos ham, lå hun ovenpå i høyenloftet, stirret i mørket og kunne ikke sove fordi hun måtte tenke på farens bortgang og på sitt eget hjertes urimelighet og ondskap.
Det led fort mot slutten med Lavrans. Han hadde holdt seg oppe til Ramborg hadde fått barnet sitt og Ragnfrid ikke trengte å være på Formo så meget; han hadde også latt seg kjøre ned en dag og sett sin datter og datterdatteren; Ulvhild var den lille møen blitt døpt. Men så la han seg ned, og han kom nok ikke opp mere.
Han lå i storstuen under høyenloftet. De hadde gjort i stand en slags seng til ham i høysetesbenken der, for han tålte ikke å ha det høyt under hodegjerdet; da ble han straks svimmel, fikk avmaktsrier og hjertekramper. De torde ikke årelate ham mere; det hadde de måttet gjøre så ofte utover høsten og vinteren at han nu var rent blodfattig, og han orket lite mat eller drikke.
Farens fine og vakre ansiktsdrag var skarpe nu, og brunheten var falmet av hans værfriske åsyn; det var gult som ben og blodløst blekt på leppene og inni øyenkrokene. Det fyldige, lyse og hvitsprengte hår lå uklippet, vissent og kraftløst utover putens blåmønstrede drag, men det som forandret ham mest, var den grove og grå skjeggrot som nu grodde over underansiktet og ned på den lange og brede hals, hvor senene trådte frem som sterke strenger. Lavrans hadde alltid vært så nøye med å rake seg før hver messedag. Kroppen var avmagret så den var nesten bare som en bengrind. Men han sa at han hadde det godt når han lå utstrakt og rørte seg lite. Og han var alltid munter og glad.
De slaktet og brygget og bakte til gravølet, hadde sengklær ute og så efter dem – alt som kunne unnagjøres, ble gjort nu, så her kunne være stilt når den siste striden kom. Det livet Lavrans svært opp å høre om disse forberedelser – hans siste gilde skulle ikke bli det ringeste som hadde stått på Jørundgård: Hederlig og verdig skulle han skilles fra sitt husbondsstyr. En dag ville han se de to kyr som skulle føres med i hans likferd, til Sira Eirik og Sira Solmund, og de ble da ført inn i stuen. De hadde fått dobbelt fôr hele vinteren og var da også så fine og fete som seterkyr ved olavsmessetider, enda det nu var like i vårknipen. Selv lo han aller mest da den ene tapte noe på stuegulvet. Men han var redd for at hustruen skulle aldeles slite seg ut. – Kristin hadde trodd at hun selv var flink husfrue, det hadde hun da ord for hjemme i Skaun, men hun syntes nu at lignet med mor sin var hun aldeles udugelig. Ingen kunne skjønne hvordan Ragnfrid greide å rekke over alt hun gjorde – og enda syntes hun aldri å være lang stund borte fra sin husbond; hun var også med og våket hver natt.
«Tenk aldri på meg, husbond,» sa hun og la sin hånd i hans. «Når du er død, da vet du at jeg skal hvile aldeles fra alt slikt strev.»
Lavrans Bjørgulfssøn hadde for flere år siden kjøpt seg leiested hos predikebrødrene i Hamar, og Ragnfrid Ivarsdatter ville følge hans lik dit og bli hos det; hun skulle ha provent i en gård som munkene eide i byen. Først skulle kisten føres inn i kirken her hjemme, med store gaver til den og prestene, hans hingst skulle føres efter med rustning og våpen, og disse skulle Erlend løse ut med femogførti mark sølv. En av hans og Kristins sønner skulle vel få dette – helst det barnet som hun nu gikk med, hvis det ble sønn – kanskje ble det Lavrans i Jørundgård en gang i tiden, smilte den syke. På ferden ned igjennom Gudbrandsdalen skulle liket også føres inn i flere kirker og stå der over natt; disse var betenkt med pengegaver og vokslys i Lavrans’ testament.
En dag nevnte Simon at nu hadde værfaren fått liggesår – han hjalp Ragnfrid med å løfte og stelle den syke.
Kristin fortvilte over sitt eget skinnsyke hjerte. Hun kunne så dårlig tåle at foreldrene viste Simon Andressøn slik fortrolighet. Han var hjemme på Jørundgård sånn som Erlend aldri hadde vært det. Nesten hver dag stod den digre, borkede hesten hans bundet borte i tungjerdet, Simon satt inne hos Lavrans med hatt og kappe på; han skulle ikke stanse noen stund. Litt efter kom han i døren og ropte de fikk sette inn hesten hans allikevel. Han var inne i alle farens saker, hentet brevskrinet og fant frem skjøter og avskrifter, utrettet ærender for Ragnfrid og snakket med rådsdrengen om gårdsstellet. Kristin tenkte på at hun hadde ønsket over alt i verden hennes far skulle bli glad i Erlend – og første gang faren hadde gitt ham medhold mot henne selv, hadde hun straks gjort det aller verste –.
Simon Andressøn sørget svært meget over at han så snart skulle bli skilt fra sin hustrufar. Men han var storglad for han hadde fått den lille datteren. Lavrans og Ragnfrid talte meget om liten Ulvhild, og Simon kunne svare på alt de spurte om den lille møens vekst og trivsel. Også her følte Kristin skinnsyken bite seg i hjertet – Erlend hadde aldri brydd seg om deres barn på det viset. Samstundes tyktes det henne litt latterlig når denne ikke helt unge mannen med det tunge, brunrøde ansikt satt og snakket så kyndig om et sugebarns mageknip og mathug.
Simon hentet henne med slede en dag; hun måtte da komme syd og se sin søster og søsterdatter.
Han hadde helt latt ombygge den gamle svarte årestuen hvor kvinnene på Formo i noen hundre år hadde brukt å gå inn når de skulle føde barn. Åren var kastet ut, en ovn var murt, og en fin, utskåret seng var bygget lunt og godt inntil ovnens ene side, og på veggen midt imot stod et vakkert utskåret bilde av Guds moder, slik at den som lå i sengen, kunne ha det for øye. Det var kommet gulvtiljer og glassvindu i veggen, vakkert smått bohave og nye benker. Simon ville at Ramborg skulle ha dette huset til fruerstue, her kunne hun ha sitt stell, beverte husfruer, og når det var gjestebud på gården, kunne de ty hit, de kvinner som ikke likte seg så godt når mennene utpå kvelden ble overveldet av drikken.
Ramborg var gått i seng til ære for gjesten. Hun hadde pyntet seg med silkeskaut og en rød trøye med hvite skinnkanter over brystet, hadde silketrukne puter bak ryggen og et blommet fløyelsklede over sengeteppene. Foran sengen stod Ulvhild Simonsdatters vugge. Det var den gamle svenskevuggen som Ramborg Sunesdatter hadde ført med til Norge; i den hadde Kristins far og farfar, hun selv og alle hennes søsken ligget. Efter skikk og bruk skulle hun som den eldste datteren fått denne vuggen med i sitt hjemmefølge, men den var ikke blitt nevnt da hun giftet seg. Hun hadde nok skjønt foreldrene glemte den med vilje – aktet de ikke Erlends og hennes barn verdige til å sove i den –.
Siden unnslo hun seg for å fare til Formo – sa hun orket ikke.
Syk følte hun seg også, men det var av sorg og sjeleangst. For hun kunne ikke dølge for seg selv det gjorde mere vondt, jo lenger hun var hjemme. Slik var hun, at det gjorde henne vondt – hun så at nu da det led mot døden med hennes far, så var nok hustruen den som stod ham aller nærmest.
Alltid hadde hun hørt sine foreldres samliv holdt frem som et foredømme på vakkert og verdig ekteskap i enighet, troskap og godvilje. Men hun hadde følt, uten å tenke over det, det var allikevel noe som skilte mellom dem – en ubestemt skygge, men den gjorde livet stilt hjemme, enda de hadde det fredelig og godt sammen. Nu var det ingen skygge mellom hennes foreldre mere. De snakket jevnt og stilt sammen, mest om dagligdagse småting, men Kristin følte at det var noe som var nytt i deres øyne og i deres stemmers klang. Hun skjønte at faren savnet sin hustru alltid når hun ikke var inne hos ham. Når han selv hadde fått overtalt henne til å gå og søke litt hvile, lå han som i en liten uro og ventet, og når hun trådte inn, var det som fred og glede fulgte med henne til den syke. En dag hørte hun at de talte om sine døde barn; de så dog lykkelige ut. Når Sira Eirik kom over og leste for Lavrans, satt Ragnfrid alltid hos dem; da tok han ofte konens hånd, lå og lekte med hennes fingre og dreide på hennes ringer.
Hun visste at faren elsket ikke henne mindre enn før. Men hun hadde ikke skjønt før nu at han elsket hennes mor. Og hun skjønte skilnaden på mannens kjærlighet til hustruen, som hadde levd med ham hele det lange liv i tunge og gode dager, og hans kjærlighet til barnet, som bare hadde delt hans gleder og tatt imot hans inderligste ømhet. Og hun gråt og bad Gud og Sankt Olav hjelpe seg – for hun husket på hint gråttunge og ømme farvel i høst på fjellet, men det var ikke slik at hun nu ønsket det hadde blitt det siste.
Sommerdagen fikk Kristin sin sjette sønn, og allerede femte dagen efter stod hun opp og gikk over i stuehuset for å sitte hos sin far. Lavrans likte ikke dette – det hadde aldri vært skikk i hans gård at en barnkone kom under åpen himmel før den dag da hun gikk til kirken. Iallfall måtte hun da ikke ferdes over tunet uten når sol rådet på himmelen. Ragnfrid hørte på mens han snakket om dette.
«Nu tenker jeg på det, husbond,» sa hun, «at aldri har visst vi kvinnene dine vært deg meget lydige, men vi har oftest gjort det som vi selv ville.»
«Har du ikke skjønt det før,» spurte mannen leende. «Da er det ikke din bror Tronds skyld – minnes du ikke han kalte meg en vott alltid for jeg lot dere råde med meg.»
Neste messedag holdt Ramborg sin kirkegang, og efterpå kom hun ned i Jørundgård første gang siden sin barnsseng. Helga Rolfsdatter var med henne – hun var nu også gift. Da var Håvard Trondssøn fra Sundbu hos Lavrans. Disse tre unge var jevnaldrende og hadde i tre år levd sammen som søsken på Jørundgård. Da hadde Håvard vært den gjeveste og rådet mest med lekene deres, for han var gutten. Nu lot de to hvitskautede unge husfruene ham klarlig føle at de var erfarne kvinner med menn og barn og gårdsstell, men han var bare et umyndig og vettløst barn. Lavrans moret seg meget over dette.
«Bare bi til du får husfrue selv, du, Håvard fostre, da får du nu først riktig vite hvor lite du har vett på,» sa han, og alle mennene i stuen lo og samstemte.
Sira Eirik kom daglig over til den døende. Deres gamle sogneprest var nu svaksynt, men skapelsessagaen på norsk mål og evangelier og psalter på latin leste han like greit og flytende, for han kjente bøkene så vel. Men Lavrans hadde for noen år siden handlet til seg en svær bok nede på Såstad; den ville han helst høre ut av, men Sira Eirik klarte ikke å lese i den med sine dårlige øyne. Da bad faren Kristin friste om hun kunne lese i den. Og da hun var blitt litt tilvant med boken, klarte hun også dette godt og vakkert, og det var en stor glede for henne at det nu var noe hun kunne gjøre for sin far.
I denne boken stod slikt som samrøder mellom Frykt og Mot, mellom Tro og Tvil, Legeme og Sjel. Der stod også noen helligmannssagaer og flere beretninger om menn som alt i levende live hadde vært borttagne i ånden og sett kvalverdenens pinsler, skjærsildens prøvelser og Himmerikes sælhet. Lavrans talte nu meget om skjærsilden, som han ventet at han nu snart skulle gå inn i, men han var aldeles uten frykt. Han håpet på stor husvalelse av sine venners og prestenes forbønner og trøstet seg til at Sankt Olav og Sankt Tomas ville styrke ham i den siste prøven, som han så ofte hadde følt at de styrket ham her i livet. Han hadde alltid hørt at den som var fast i troen, skulle intet øyeblikk tape av syne den sælhet som sjelen gikk til gjennom den hete ild. Kristin syntes hennes far gledet seg som til en manndomsprøve. Hun husket tydelig fra sin barndom den gang kongens håndgangne menn fra dalen drog ut i leidangen mot hertug Eirik – nu tyktes det henne at faren så frem mot sin død som han hin gang hadde sett frem mot eventyr og bardager.
Da sa hun en dag, det syntes henne som faren hadde hatt så mange prøvelser her i livet, han måtte vel slippe lett fra disse hinsides. Lavrans svarte, slik tyktes det ham ikke nu; rik mann hadde han vært, han var blitt født i en ypperlig ætt, venner hadde han hatt og fremgang i verden. «De tyngste sorgene mine var at jeg aldri har sett min mors åsyn, og at jeg mistet mine barn, men nu er dette snart ikke mere sorger. Og slik er det med andre ting som har tynget meg mens jeg levde – de er ikke sorger lenger.»
Moren var ofte inne når Kristin leste, også fremmedfolk, og Erlend ville nu gjerne sitte og høre på. Alle disse hadde glede av det, men hun selv ble oppskaket og fortvilet – hun tenkte på sitt eget hjerte, som så vel visste hva rett og godt var, og dog alltid hadde hug til urettferdighet. Og hun var redd for sitt lille barn, torde neppe sove om nettene av frykt for at det skulle dø hedensk. To våkekvinner måtte være hos henne alltid, og enda var hun redd for å sovne inn selv. Hennes andre barn var alle blitt døpt innen de var tre døgn gamle, men de ventet med dette siden det var stort og sterkt, og de ville gjerne nevne det efter Lavrans – men her i dalen holdt folk strengt på den skikk at levende menn skulle ikke nevnes opp.
En dag hun satt inne hos faren og hadde barnet i fanget, bad han at hun skulle løse opp reiven; han hadde enda ikke sett mere enn piltens ansikt. Hun gjorde så og la gutten bort i farens arm. Lavrans strøk over det lille hvelvede bryst og tok en av de små, tette hender i sin:
«Underlig er det, frende, at du skal stå i min brynje – nu ville du ikke fylle mere i den enn en mark i en hul nøtt, og denne hånden må vokse meget før den kan fatte om sverdhjaltet mitt. Når en ser slike som denne svennen, så kan en nesten skjønne, Guds vilje med oss var ikke at vi skulle bære våpen. Men du skal ikke bli meget større, du vesle, før du lengter efter å ta dem opp. Det er de færreste menn født av kvinner som har så stor kjærlighet til Gud at de vil forsverge våpenbyrd. Ikke hadde jeg det.»
Han lå litt og så på den spede:
«Du bærer dine barn under et kjærlig hjerte, Kristin min – gutten er fet og stor, men du er blek og smal som en vånd, og slik sa din mor det var med dem alle når du var skilt fra dem. Ramborgs datter var tynn og liten,» sa han leende, «men Ramborg blusser som en rose.»
«Enda tykkes det meg underlig at hun ikke vil ha barnet ved brystet selv,» sa Kristin.
«Simon ville det ikke heller – han sier han vil ikke lønne henne slik for gaven at hun skal tynes – du får minnes Ramborg var ikke fulle seksten år enda. Og hadde neppe slitt ut barneskoene selv da hun fikk datteren – og aldri hadde hun kjent en times vanhelse før – det er ikke underlig at hun hadde kort tålmodighet. Du var voksen kvinne da du ble gift, Kristin min!»
Med ett kom en voldsom gråtri over Kristin – hun visste neppe selv hva hun gråt slik for. Men det var så sant – hun hadde elsket sine barn fra første stund hun visste at hun gjemte dem i sitt fang, hun hadde elsket dem mens de plaget henne med uro, tynget henne og skjemte henne ut. Hun hadde elsket deres små ansikter fra hun så dem første gang, og elsket dem hver time mens de vokste og forandret seg og ble mandige. Men ingen hadde riktig elsket dem med henne og gledet seg med henne – Erlend var ikke slik, han holdt nok av dem – men Nåkkve hadde han syntes kom for tidlig, og de andre hadde han alltid ment var en for mange –. Det demret for henne hva hun hadde tenkt om syndens frukt den første vinteren hun satt på Husaby – hun skjønte at hun hadde fått smake dens bitterhet, om ikke slik som hun hadde fryktet. Det var noe blitt vrangt mellom henne og Erlend den gangen, og det kunne visst aldri rettes opp.
Mor sin hadde hun aldri stått nær, hennes søstre hadde vært småbarn da hun var voksen mø, lekefeller hadde hun aldri hatt. Hun var fostret mellom menn, og hun hadde helt kunnet gi seg hen i å være blid og bløt, for alltid hadde der vært menn om henne som holdt skjermende og vernende hender mellom henne og alt i verden. Nu syntes det henne så rimelig at hun selv fødte bare sønner, fikk svennbarn å fostre med sitt blod og ved sitt bryst, elske og skjerme og pleie til de ble så store at de kunne trede inn mellom mennene. Hun husket at hun hadde hørt om en dronning som hadde hatt det tilnavn Drengemoder. Hun hadde vel hatt et gjerde om sin barnestue av vaktsomme menn –.
«Hva er det nu, Kristin,» spurte faren stilt om en stund.
Hun kunne ikke si ham dette. Så mælte hun om en stund, da hun kunne tale for gråt:
«Skulle jeg ikke sørge, far, når I ligger her –»
Til slutt, da Lavrans trengte inn på henne, nevnte hun sin frykt for det udøpte barnet. Han bød da straks at gutten skulle føres til kirken neste messedag – han sa at han trodde ikke han døde før Guds time var for den saks skyld:
«Og ellers så har jeg da ligget her lenge nok nu,» sa han og lo. «Vesalt verk følger vår inngang og vår utgang, Kristin – i sykdom blir vi født og i sykdom dør vi, den som ikke får brådød. Det tyktes meg den beste død, da jeg var ung, å bli veid på val. Men en syndig mann kan vel trenge sottesengen – enda nu kan jeg ikke kjenne at min sjel grødes mere om jeg ligger her lenger.»
Gutten ble da døpt neste søndag og fikk sin morfars navn. Kristin og Erlend ble meget lastet for dette verk ute i bygdene, enda Lavrans Bjørgulfssøn sa til alle som kom, at han hadde krevd dette: Han ville ikke ha en hedning i sitt hus når døden kom til døren.
Lavrans tok nu til å engste seg for hans død skulle treffe midt i våronnen, til stor ulempe for de mange folk som gjerne ville hedre hans likferd med å følge i den. Men fjorten dager efter barnets dåp kom Erlend inn til Kristin i den gamle vevstuen, hvor hun hadde ligget siden fødselen. Det var sent på morgenen, over dagmålstid; hun lå enda, for gutten hadde vært urolig. Erlend var sterkt beveget, han sa henne stilt og kjærlig at nu måtte hun stå opp og gå inn til sin far. Lavrans hadde hatt noen forferdelige harde rier av hjertekrampe ved daggry, og siden lenge ligget i avmakt. Nu var Sira Eirik hos ham og hadde nettopp hørt hans skriftemål.
Det var femte dagen efter hallvardsmesse. Det regnet støtt og mildt. Da Kristin kom ut i tunet, kjente hun i det blide sønnendrag muldlukten fra nypløyde og gjødslede åkrer. Bygden lå brun under vårregnet, luften blånet mellom de høye fjelle, og skodden drev halvveis oppe i liene. Det pinglet av småbjeller fra lundene langs den vannmette, grå elv – geiteflokken var utsluppen og gikk og nippet i de knoppfulle kvister. Det var slikt vær som alltid hadde frydet hennes fars hjerte, slutt på vinter og kulde for folk og for fe, bølingene forløst fra trange, mørke fjøs og knapp næring.
Hun så straks på farens ansikt at nu var døden meget nær. Han var snehvit rundt om nesevingene, blåaktig på leppene og omkring de store øyne, håret hadde delt seg og lå i fuktige strenger om den brede, duggede panne. Men han var ved full samling nu og talte klart, om enn langsomt og med svakt mæle.
Husfolket gikk frem til leiet en efter en, Lavrans tok dem alle i hånden, takket for deres tjeneste, bad dem lev vel og tilgi ham dersom han noensinne hadde forbrutt seg mot dem på noe vis, han bad dem minnes ham med en bønn for hans sjel. Så tok han avskjed med sine frender. Døtrene bad han at de skulle bøye seg ned så han kunne kysse dem, han ønsket Guds og alle helliges velsignelse over dem. De gråt bitterlig begge to, og den unge Ramborg kastet seg inn i søsterens armer. Sammenslynget gikk de to Lavransdøtrene bort til sin plass ved farens fotgjerde, og den yngste ble ved å gråte inn mot Kristins bryst.
Erlends ansikt bevet, og tårene løp nedover hans kinn da han løftet opp Lavrans’ hånd og kysset den, mens han sakte bad sin hustrufar tilgi seg alt han hadde brutt imot ham i alle år. Lavrans sa det gjorde han av fullt hjerte, og han bad Gud være med ham alle dager. Det var et underlig blekt lys over Erlends vakre ansikt da han stille kom bort og stod ved sin hustrus side, hånd i hånd med henne.
Simon Darre gråt ikke, men han knelte ned da han tok værfarens hånd til kyss, og han ble liggende slik en stund og holdt den fast. «Varm og god er hånden din, måg,» sa Lavrans med et svakt smil. Ramborg vendte seg mot sin husbond da han kom hen til henne, og Simon la sin arm om hennes spede pikeskuldre.
Sist sa han lev vel til sin hustru. De hvisket noen ord til hinannen som ingen hørte, og vekslet et kyss i alles påsyn, som det kunne sømme seg når døden var i stuen. Derefter knelte Ragnfrid ned foran mannens leie, lå med sitt åsyn vendt mot hans; hun var hvit, stille og rolig.
Sira Eirik ble i huset efter han hadde salvet den døende med oljen og gitt ham viatikum. Han satt ved hodegjerdet og leste bønner, Ragnfrid satt på sengestokken nu. Der led noen timer. Lavrans lå med halvlukkede øyne. Av og til rørte han urolig hodet på puten, kavet litt med hendene på teppet, åndet tungt og stønnende en og annen gang. De trodde han hadde mistet mælet, men noen dødskamp var der ikke.
Det mørknet tidlig, og presten tente et lys. Folket satt stille, så på den døende og lyttet efter regnets sig og sildren ute om huset. Så kom der som en uro over den syke, kroppen skalv, ansiktet blånet, og han syntes å ha åndenød. Sira Eirik tok innunder hans skuldre, løftet ham opp i sittende stilling, mens han støttet hans hode mot sitt bryst og holdt korset opp for hans åsyn.
Lavrans åpnet øynene, festet blikket på krusifikset i prestens hånd og mælte sakte, men så klart at de fleste i stuen hørte det:
«Exsurrexi, et adhuc sum tecum.» [6]
Der gikk enda noen brytninger gjennom kroppen, og hans hender famlet på åkleet. Sira Eirik ble ved å holde ham inntil seg en stund. Så la han varsomt vennens lik tilbake på putene, kysset dets panne og glattet håret omkring, før han trykket igjen øyelokk og nesebor, reiste seg og tok til å si frem en bønn.
Kristin fikk lov til å være med og sitte over liket om natten. De hadde strakt Lavrans på strå oppe i høyenloftet, for der var mest rom, og de ventet mange folk til våkestuen.
Faren syntes henne usigelig skjønn der han lå i kjerteglansen, med det gyldenbleke ansikt blottet. De hadde brettet svededuken ned for at den ikke skulle bli tilsmusset av de mange som kom og ville se liket. Sira Eirik og sognepresten fra Kvam sang over ham – denne var kommet opp om kvelden for å si Lavrans det siste farvel, men hadde ikke truffet ham i live.
Men allerede neste dag tok gjestene til å ri i gården, og nu måtte hun for sømmelighets skyld legge seg ned siden hun ikke hadde vært i kirken enda. Nu var det hun som fikk sin barnsseng redt med silketepper og husets fineste puter. Vuggen fra Formo ble lånt hjem; der lå nu Lavrans unge, og alle dagene gikk folk inn og ut for å se henne og barnet.
Farens lik ble ved å holde seg vakkert, hørte hun – det var bare gulnet noe mere. Og ingen hadde sett så mange lys bli båret til en død manns båre.
Femte dagen begynte gravølet, det var overmåte prektig i alle måter – der var mere enn hundre fremmede hester i gården og på Laugarbru, også på Formo lå der gjester. Syvende dag skiftet arvingene i enighet og vennskap – Lavrans hadde selv ordnet alt før han døde, og alle fulgte nøye hans ønsker.
Neste dag skulle liket, som nu stod i Olavskirken, føres ut på reisen til Hamar.
Kvelden før – det var snarere utpå natten – kom Ragnfrid inn i årestuen, hvor datteren lå med sitt barn. Husfruen var meget trett, men hun var klar og stille i ansiktet. Hun bad tjenestekonene gå ut:
«Fullt er her i alle hus, men dere finner vel en krok; jeg har hug til selv å våke over min datter denne siste natten jeg er på gården min.»
Hun tok barnet ut av Kristins armer, bar det bort til åren og stelte det til natten.
«Underlig må det være for eder, mor, å skulle flytte fra denne gården, hvor I har levd med min far i alle disse årene,» sa Kristin. «Jeg skjønner neppe at I orker det.»
«Jeg orket nok meget mindre å gå her,» svarte Ragnfrid og vugget Lavrans liten i fanget, «og ikke se far din ferdes mellom husene.»
«Du har aldri hørt hvordan det bar til at vi flyttet hit til dalen og kom til å bo her,» tok hun på om en stund. «Den tiden der kom bud at Ivar, min far, ventedes å skulle utånde, var jeg ufør til å ri; Lavrans måtte reise nord alene. Jeg minnes det var sånt vakkert vær den kvelden han drog – han likte alt den gangen så godt å ri silde, når det var svalt; så ville han til Oslo om aftenen – det var like før midtsommer. Jeg fulgte ham opp til der hvor veien fra gården skjærer kirkeveien – husker du der er noen store flaberg og skrinn jord omkring – de dårligste jordene på Skog, der tar tørken alltid, men det året stod kornet vakkert på de teigene, og vi snakket om det. Lavrans gikk og leide hesten sin, og jeg hadde deg ved hånden – du var fire vintre –.
Da vi kom til veiskillet, ville jeg at du skulle springe hjem til husene. Du hadde liten lyst, men så sa din far at du skulle se om du kunne finne fem hvite stener og legge dem i kors i bekken nedenfor ilen – det skulle berge ham for trollene på Mjørsaskog når han seilte der forbi. Da løp du –.»
«Er det noe som folk sier, det,» spurte Kristin.
«Jeg har ikke hørt det hverken før eller siden. Jeg tenker din far fant på det der han stod. Minnes du ikke han fant på så meget når han lekte med deg?»
«Jo. Jeg minnes.»
«Jeg fulgte med ham gjennom skogen, like til dvergstenen. Da bad han meg snu, og så gikk han med meg tilbake til veiskjellet igjen – han lo og sa jeg kunne nu vel vite at han ville ikke tåle jeg gikk alene gjennom skogen, helst når solen var nede òg. Da vi stod der ved veikorset, la jeg armene mine om halsen hans; jeg var så ille ved for jeg kunne ikke komme hjem – jeg kunne aldri riktig trives på Skog, og jeg lengtet alltid nord til dalen. Lavrans trøstet meg, og så sa han til slutt: «Når jeg kommer tilbake, hvis jeg finner deg med sønnen min på armen, da kan du be meg om hva du vil, og står det i manns makt å gi deg det, skal du ikke ha bedt forgjeves.» Så svarte jeg at da ville jeg be om at vi kunne flytte hit opp og bo på min odel. Din far likte dette lite, og han sa også: Kunne du ikke funnet en større ting å be om – han lo litt, og jeg tenkte, dette gjør han aldri, og det tyktes meg rimelig også. Så vet du at det gikk slik, Sigurd, din yngste bror, levde ikke en time – Halvdan døpte ham, og han døde straks efter –
Far din kom hjem en morgen tidlig – han hadde spurt om kvelden i Oslo hvordan det stod til hjemme, og så red han utover med det samme. Jeg lå i sengen enda, jeg var så sorgfull at jeg gadd ikke stå opp – helst syntes jeg at jeg ville aldri reist meg mere. Gud forlate meg, når de tok deg inn til meg, snudde jeg meg mot veggen og ville ikke se deg, vesalbarnet mitt. Men da sa Lavrans, der han satt på sengekanten min, både med kappen og sverdet enda, at nu skulle vi friste om det ble bedre for oss å leve her på Jørundgård, og slik kom vi til å flytte fra Skog. Men nu kan du nok tenke at jeg gidder ikke bo her når Lavrans er borte.»
Ragnfrid kom bort med barnet og la det ved morens bryst. Hun tok silketeppet som hadde vært bredt over Kristins seng om dagen, foldet sammen og la til side. Så stod hun litt og så på datteren, rørte ved den tykke, gulbrune flette som lå ned mellom de hvite bryster:
«Far din spurte meg så ofte om håret ditt var like stort og vakkert. Det var en slik glede for ham at du mistet ikke venheten din av de mange barna du fikk. Han gledet seg så meget over deg de siste årene, at du var blitt så dugelig en kone og stod frisk og fager med alle de fagre småsønnene omkring deg.»
Kristin svelget gråten et par ganger.
«Til meg, mor, talte han ofte om det at I hadde vært den beste hustru – han sa det skulle jeg si eder –,» hun taug forlegen, og Ragnfrid lo sakte:
«Lavrans kunne nu visst at han trengte ikke la noen bære frem ord for meg om hans godvilje til meg.» Hun strøk over barnets hode og datterens hånd, som holdt om den lille. «Men kan hende han ville –. Det er ikke slik, Kristin min, at jeg har misunt deg din fars kjærlighet noen dag. Rett og rimelig er det at du har elsket ham mere enn du har elsket meg. Du var så søt og frid en liten mø – jeg skjønte ikke nok på at Gud lot meg beholde deg. Men jeg tenkte alltid mere på det som jeg hadde mistet, enn på det som jeg eide –.»
Ragnfrid satte seg på sengekanten.
«De hadde andre skikker på Skog enn hjemme hos oss. Jeg kan ikke minnes at min far har kysset meg – han kysset min mor da hun lå på likstrå. Mor kysset Gudrun i messen, for hun stod henne nest, så kysset søster meg – ellers brukte vi aldri slikt hos oss –.
På Skog hadde de den sed at når vi kom fra kirken og hadde tatt corpus domini og vi stod av hestene hjemme i tunet, da kysset herr Bjørgulf sine sønner og meg på kinnet, men vi kysset hans hånd. Siden kysset alle ektefolk hinannen, og så håndtokes vi med alt husfolket som hadde vært til tjenesten og bad hinannen å ha godt av dette måltid. De brukte meget det, Lavrans og Åsmund, å kysse sin far på hånden når han gjorde dem gaver og slikt. Når han eller Inga kom inn, reiste sønnene seg alltid og stod til de ble bedt om å sitte ned. Dette tyktes meg først å være narreskikker og utenlandsk vesen –.
Siden, i de årene jeg levde med far din, da vi mistet sønnene våre, og alle de årene da vi tålte så stor angst og sorg for Ulvhild vår – da var det godt for meg at Lavrans var oppfostret slik – til å følge blidere og kjærligere seder.»
Om en stund sa Kristin sakte:
«Far har aldri sett Sigurd, han da?»
«Nei,» svarte Ragnfrid like stilt. «Jeg så ham ikke mens han levde, jeg heller.»
Kristin lå litt, da sa hun:
«Enda, mor, så tykkes meg I dog har hatt meget godt i eders liv –.»
Tårene begynte å dryppe nedover Ragnfrid Ivarsdatters hvite ansikt:
«Gud hjelpe meg, ja. Det tykkes meg nu slik selv.»
Litt efter tok hun varsomt spedbarnet, som var sovnet, fra morens bryst og la det ned i vuggen. Hun heftet sammen Kristins serk med den lille søljen, strøk over datterens kinn og bad henne sove nu. Kristin løftet en hånd.
«Mor –,» bad hun.
Ragnfrid bøyde seg ned, drog datteren inn til seg og kysset henne mange ganger. Hun hadde ikke gjort dette i alle de årene siden Ulvhild døde.
Neste dag var det fagreste vårvær da Kristin stod bakom stuehusets nov og så mot liene bortenfor elven. Det luktet av groe, det sang av løste bekker alle vegne, der var grønnskjær i alle lunder og på enger.
Hvor veien gikk i fjellsiden ovenfor Laugarbru, lyste et teppe av vinterrug friskt og skinnende – Jon hadde brent ned småskogen der i fjor og sådd rug i sveen.
Når likferden kom frem dit, skulle hun kunne se den best.
Og så drog følget frem under uren, ovenfor den friske nye rugåker.
Hun kunne skjelne alle prestene som red først, der var også kirketjenere som bar kors og kjerter i den første sveit. Flammene kunne hun ikke se i den klare dag, men hun så lysene som spede, hvite streker. Så kom de to hestene som bar farens kiste på en båre mellom seg, og så kunne hun kjenne Erlend på den svarte hesten, moren, Simon og Ramborg og mange av sine frender og venner i det lange følge.
En stund hørte hun grant prestenes sang over bruset av Lågen, men så døde hymnens tone i elvesuset og surlingen av vårbekkene i liene. Kristin ble stående og stirre, lenge efter at den siste kløvhest med reisegods var blitt borte i lunden derover.
Fotnoter
[6]
Jeg våknet, og jeg er ennu hos deg. Ps. 139, 13.
III
ERLEND NIKULAUSSØN
I
RAGNFRID IVARSDATTER LEVDE IKKE fulle to år efter sin husbond, hun døde tidlig på vinteren i 1332. Det er langt fra Hamar til Skaun, så på Husaby spurte de ikke hennes død før hun hadde ligget i jorden mere enn en måned. Men ved hvitesøndagstider kom Simon Andressøn dit; det var nu ett og annet å avtale mellom frendene om arven efter Ragnfrid. Kristin Lavransdatter eide nu Jørundgård, og det ble da slik at Simon skulle ha oppsyn med hennes gods og ta mot regnskap av hennes bønder; han hadde styrt sin værmors jordegods i dalen mens hun satt i Hamar.
Nettopp ved denne tid hadde Erlend en del bry og ergrelser med noen saker som hadde båret til i sysselen. Høsten før hadde bonden på Forbregd i Uppdal, Huntjov, drept sin granne fordi denne hadde kalt hans hustru trollkjerring. Bygdemennene brakte drapsmannen bundet til sysselmannen, og Erlend tok ham i forvaring på et loft. Men da kulden øket utpå vinteren, lot han mannen gå løs mellom sine svenner. Huntjov hadde vært med Erlend nord i landet på Margygren, og da hadde han synt stort drengskap. Da Erlend sendte inn skrivelse om Huntjovs sak og bad om landsvist for ham, stilte han også mannen i det vakreste lys, og da Ulv Haldorssøn stilte borgen for at Huntjov skulle møte i rette tid til tinget i Orkedal, lot Erlend bonden fare hjem i julehelgen. Men så drog han og hans kone opp for å gjeste sålhuskarlen i Drivdalen – det var deres frende – og på den ferden ble de borte. Erlend mente at de var kommet av dage i det svære uvær som hadde vært på den tiden, men mange folk sa at de var rømt – nu kunne sysselmannens folk plystre i farene efter dem. Og så ble nye saker båret på de bortkomne – at Huntjov noen år i forveien hadde drept en mann inne i fjellet og gravd liket ned i en røys – en mann som Huntjov trodde hadde skåret merren hans i lenden. Og det kom på det rene at konen hadde drevet trolldom.
Nu tok presten i Uppdal og erkebiskopens ombudsmann til å forske i disse trolldomsrykter. Og det førte til at leie ting kom opp om hvordan folk holdt ved sin kristendom mange steder i Orkdølafylke. Det var mest i avbygdene, Rennabu, Uppdalsskogen, men også en gammel mann fra Budviken ble ført for erkebiskopens dom i Nidaros. Her viste Erlend så liten nidkjærhet så folk snakket om det. Der var denne gamlingen, Ån, som hadde bodd nede ved sjøen under Husaby og nesten måtte regnes til Erlends huslyd. Han hadde drevet med runer og galdrer, og han hadde nok hatt noen lignelser i stuen sin som folk sa at han blotet til. Men intet slikt ble funnet i hybølet efter ham. Erlend selv og Ulv Haldorssøn hadde nok vært hos ham da han utåndet – og de hadde visst vraket unna både ett og annet før presten kom, sa folk. Ja, når folk nu kom til å tenke på det, så hadde Erlends kjødelige moster da vært skyldt for trolldom, hor og husbondsmord – enda fru Åshild Gautesdatter var for klok og behendig og vel også hadde hatt for mektige venner til at noe kunne bli ført henne over. Så kom folk med det samme i hu at Erlend hadde i sin ungdom levd såre lite kristelig og trosset kirkens bann –.
Enden på dette ble at erkebiskopen stevnet Erlend Nikulaussøn til samtale med seg i Nidaros. Simon fulgte med mågen inn til kaupangen; han skulle hente sin søstersønn på Ranheim, for det var meningen at gutten skulle være med ham hjem til dalen og gjeste sin mor en tid.
Det var en ukes tid før Frostatinget skulle holdes i byen, og det var folksomt i kaupangen. Da mågene kom til erkebiskopgården og ble vist inn i samtalestuen, var flere av korsbrødrene der og noen verdslige herrer – mellom dem frostatingslagmannen Harald Nikulaussøn, Olav Hermanssøn, lagmann i Nidaros, ridder Guttorm Helgessøn, sysselmann i Jemtland, også Arne Gjavvaldssøn, som straks gikk bort til Simon Darre og hilste ham hjertelig. Arne drog Simon med seg bort i en vindusfordypning, og de satte seg der.
Simon var ikke så vel til mote. Han hadde ikke truffet den andre siden han var på Ranheim for ti år siden, og enda folkene der hadde fagnet ham så vakkert, så hadde den ferden i det ærendet satt et arr i hans sinn.
Mens Arne skrøt av ung Gjavvald, satt Simon og holdt øye med mågen. Erlend stod og talte med fehirden – han het herr Bård Peterssøn, men var ikke i slekt med Hestnesætten. En kunne ikke si at hans holdning skortet på høviskhet; han var dog svært fri og utvungen der han stod og snakket med den gamle herre – vippende litt på tå og hæl, med hendene lagt i hverandre på ryggen. Som han mest pleide, var han kledd i mørke farver, men meget vakkert – fiolblått kothardi, som satt trangt efter kroppen og var oppsplittet i sidene, sort skulderkrave med kaprun slått tilbake så det grå silkefôr vistes, sølvbeslått belte og høye, røde støvler, som var snørt stramt om leggene og synte frem mannens slanke, vakre ben og føtter.
I det skarpe lys fra stenstuens glassvinduer såes det nok at Erlend Nikulaussøn hadde ikke så lite grått hår ved tinningene. Omkring munnen og under øynene var det fine, solbrune ansikt nu noe ripet av rynker, der var kommet tverrfurer på den lange, vakkert buede hals. Enda så han svært ung ut mellom de andre herrer – skjønt han var aldeles ikke den yngste mann i stuen. Men han var like slank og mjå, førte kroppen sin på den samme ledige, litt skjødesløse måten som i ungdommen, gikk like lett og mykt da han nu, efter at fehirden hadde gått fra ham, gav seg til å drive opp og ned i stuen, fremdeles med hendene lagt i hop på ryggen. Alle de andre herrer satt ned; de snakket litt seg imellom med lave, tørre stemmer. Erlends lette trinn og klirringen av hans små sølvsporer hørtes altfor meget.
Til slutt var det en yngre mann som ergerlig bad ham sitte ned, «og ståk ikke slik da, mann!»
Erlend bråstanset, rynket brynene – så snudde han seg leende til den som hadde talt:
«Hvor drakk du i kveld, Jon frende, siden du er så hodesår,» sa han og satte seg ned. Da Harald lagmann kom bort til ham, reiste han seg nok opp og stod til den andre hadde satt seg, men så slapp han seg ned ved lagmannens side, slo det ene ben over det andre og satt med hendene knept om kneet mens hin talte.
Erlend hadde fortalt Simon meget åpenhjertig om alle de ugreier han hadde fått av det at drapsmannen og trollkonen slik var sluppet ham av hendene. Men en mann kunne umulig se mere sorgløs ut enn Erlend der han satt og drøftet saken med lagmannen.
Nu kom erkebiskopen. Han ble leid til sitt høysete av to menn som støttet puter opp omkring ham. Simon hadde aldri før sett herr Eiliv Kortin. Han så gammel ut og svak, syntes å fryse, enda han var kledd i pelskappe og hadde en pelskantet lue på. I sin tur førte Erlend sin måg frem for ham, og Simon knelte ned på ett kne mens han kysset herr Eilivs ring. Også Erlend kysset ærbødig ringen.
Han holdt seg også meget sømmelig og ærbødig da han til slutt stod frem for erkebiskopen – efter at denne en god stund hadde talt med de andre herrer om forskjellige ting. Men han svarte temmelig lett på de spørsmål som en av kannikene stilte ham, og hans mine var freidig og uskyldig.
Jo, han hadde hørt dette folkesnakket om trolldom i mange år. Men så lenge som ingen hadde vendt seg til ham som rettviser, så kunne han dog umulig være skyldig i å granske i alt sånt snakk som går mellom kvinnfolk i en bygd. Det måtte vel være presten som skulle forske om her var noen grunn til å reise sak.
Så ble det spurt om denne gamle mannen som hadde bodd på Husaby, og som folk sa var trylsk.
Erlend smilte litt: Jo, Ån hadde selv skrytt av det, men prøver på hans kunst hadde Erlend aldri sett. Fra han var barn hadde han hørt Ån snakke om noen koner som han kalte for Hærn og Skøgul og Snotra – men det hadde han aldri tatt for annet enn eventyr og skjemt. «Min bror Gunnulf og presten vår, Sira Eiliv, har nok spurt ham ut flere ganger, men de har vel ikke funnet noen sak ved ham siden de intet har gjort. Mannen kom da til kirken hver messedag og kunne kristenbønnene sine.» Stor tro på Åns kunster hadde han aldri hatt, og siden han nordpå hadde sett noe til fingand og galder, hadde han da skjønt at det som Ån fór med, var bare narrestreker.
Da spurte presten om det var sant at Erlend hadde selv en gang fått noe av Ån – noe som skulle bringe ham hell i amor?
Ja, svarte Erlend fort og greit og smilende. Det var da han var i femtenårsalderen visst – for en åtteogtyve år siden. En skinnpung med en liten hvit sten i og noen inntørkede deler av dyr visst. Men han hadde ikke trodd meget på slikt da heller – han hadde gitt det bort året efter, det første året han var i kongsgården. Det var i en badstue oppe i byen – i kåthet hadde han vist frem trolldommen til noen andre unge drenger. Så var det en av hirdmennene som siden hadde kommet til ham og villet kjøpe den – Erlend hadde gitt ham den for en fin rakekniv.
Der ble spurt hvem denne herre monne være.
Først ville Erlend ikke ut med det. Men erkebiskopen selv esket ham til å tale. Erlend så opp med et skøyerglimt i de blå øyne:
«Det var herr Ivar Ogmundssøn –»
Folk ble litt rare i ansiktene. Fra gamle herr Guttorm Helgessøn kom det noen underlige prust. Herr Eiliv selv strevde for ikke å smile. Da våget Erlend seg til å si, med nedslagne øyne, mens han bet seg litt i underleppen:
«Herre min, I vil da vel ikke bry den gode ridderen med denne gamle sak. Som jeg sa eder – jeg trodde ikke selv stort på dette – og jeg merket aldri at det gjorde noen skilnad på noen av oss at jeg gav ham dette godset –»
Herr Guttorm brøt forover i et brøl, så gav mennene seg over, den ene efter den andre, og lo høyt. Erkebiskopen småknistret og hostet og rystet på hodet. Det var vel kjent at herr Ivar hadde alltid hatt bedre vilje enn lykke i visse saker.
Om en stund var det dog en av korsbrødrene som fattet seg så meget at han kunne minne om de var kommet sammen for å tale om alvorlige ting. Erlend spurte litt hvast om det var reist sak mot ham fra noen kant, og om dette var forhør – han hadde ikke skjønt bedre enn at han var blitt stevnet til samtalemøte. Samtalen ble da fortsatt, men det voldte noen forstyrrelse at Guttorm Helgessøn satt der og sprutet ut i små latterknis rett som det var.
Dagen efter, da mågene red hjem fra Ranheim, brakte Simon på bane dette samtalemøtet. Simon syntes at Erlend tok det svært lett – han mente dog å ha skjønt det var flere av stormennene som nok gadd gjøre ham noen pretter hvis de kunne.
Erlend sa han visste nok at det ville de gjerne, hvis de evnet. For her nord hellet nu de fleste til kansleren – uten erkebiskopen, i ham hadde nu Erlend en fulltro venn. Men Erlends fremferd var i alle saker efter loven – han rådførte seg i alle saker med sin klerk, Kløng Aressøn, som var overmåte lovkyndig. Erlend talte nu alvorlig, smilte bare flyktig da han sa at ingen hadde visst ventet han skulle ha så god greie på sine saker som han hadde – hverken hans kjære venner her i bygdene eller herrene i rådet. Forresten var han ikke viss på at han gadd ha sysselen hvis andre vilkår skulle gjelde enn de som han hadde hatt mens Erling Vidkunssøn stod for styret. Hans kår var nu slike, især efter hustruens foreldres død, at han trengte ikke tinge om deres gunst som var kommet til makten ved det at kongen var blitt sagt myndig. Ja, den råtne gutten kunne de da like gjerne si myndig nu som siden, han ble visst ikke mere mandig om han ble gjemt. Desto før ville det synes hva han bar i skjoldet – eller de svenske herrene som rådet med ham. Folk skulle få sanne, Erling hadde sett klart allikevel. Oss skulle det stå dyrt om kong Magnus ville legge Skåne under den svenske krone – og det ville bære i krig med danskene samme stund som en mann, dansk eller tysk, fikk makten der i landet. Og freden nordpå, som skulle stå ved makt i ti år – nu var halve tiden gått, og uvisst var det om russerne ville holde seg til forliket enn så lenge. Erlend trodde lite på det – det gjorde ikke Erling heller. Nei, Pål kansler var jo en lærd mann, forstandig også på mange vis – kanskje. Men disse herrene i rådet, som hadde tatt ham til sin viser, hadde da til sammen ikke så meget vett som Soten her. Men nu var de da kvitt Erling – så lenge. Og så lenge kunne også Erlend gjerne stige til side. Men Erling og hans venner så nok helst at Erlend holdt sin makt og velstand oppe her nord, så han visste ikke riktig.
«Det tykkes meg at du har lært å kvede herr Erlings vise nu,» kunne Simon Darre ikke holde seg fra å si.
Erlend svarte, ja det var så. Han hadde bodd i herr Erlings gård i fjor sommer, da han var i Bjørgvin, og han hadde nu lært å skjønne mannen bedre. Det var slik at Erling ville foran alle ting holde oppe landefreden. Men han ville at Norgesveldet skulle ha løvens fred – det skulle gjelde at ingen fikk bryte ut tann eller klippe klo på deres frende kong Håkons løve – og ikke skulle den rettes av til å være jakthund heller for et annet landsfolk. Forresten lå det nu Erling på hjerte å få brakt til ende de gamle tvistigheter mellom nordmennene og fru Ingebjørg. Nu da hun satt enke efter herr Knut, kunne en bare ønske at hun skulle få noen makt over sønnen igjen. Det var nok så at hun bar så ovstor kjærlighet til de barna som hun hadde født Knut Porse, så det syntes som hun i noe monn hadde glemt sin eldste sønn – men det ble vel annerledes når hun kom til funds med ham igjen. Og det var ikke slik at fru Ingebjørg kunne ha noen grunn til å ønske kong Magnus skulle blandes inn i uroen i Skåne fordi om hans halvbrødre hadde sine len der.
Simon tenkte det kunne nok høres ut som Erlend var ganske vel underrettet. Men han undret seg over Erling Vidkunssøn – trodde den forrige drottseten at Erlend Nikulaussøn eide noen evne til å dømme i slike ting, eller var det slik at Erling grep nu efter hvilken støtte som helst. Bjarkøyridderen gav nok nødig fra seg makten. Det hadde aldri kunnet sies ham på at han brukte den til sin egen fordel, men han var da heller ikke slik stilt at han trengte det. Og det sa alle, at han var med årene blitt mere og mere envis og selvrådig, og efter hvert som de andre herrene av riksrådet hadde forsøkt å reise bust mot ham, var han blitt så myndig at han gadd neppe høre noen annen manns mål.
Det var likt Erlend at han nu omsider så å si var steget om bord i Erling Vidkunssøns skip med begge ben – da det hadde fått motbør og det syntes uvisst om det kunne gavne enten herr Erling eller Erlend selv at han med hel hug syntes å ha sluttet seg til sin rike frende. Enda Simon måtte tilstå for seg selv at så uvørent sprog som Erlend brukte både om folk og om saker, så syntes hans tale ikke helt uforstandig.
Men om kvelden var han aldeles yr og kåt. Erlend satt nu i Nikulausgården, som hans bror hadde gitt ham da han gav seg i kloster. Kristin var hos ham med tre av barna, de to eldste og den minste, og hans datter Margret.
Utpå kvelden kom en hel del folk inn til dem, derimellom flere av de herrer som hadde vært til målstevnet hos erkebiskopen morgenen før. Erlend lo og larmet over bordet da de satt og drakk efter kveldsmaten. Han hadde tatt et eple fra en skål på bordet, krotet og rispet i det med kniven sin – så trillet han det bort i fanget til fru Sunniva Olavsdatter, som satt midt imot ham.
Den fruen som satt ved Sunnivas side, ville nu se på det og tok efter eplet, den andre ville ikke slippe det, og de to kvinner puffet til hverandre under skrik og latter. Men Erlend ropte at fru Eyvor skulle få et eple av ham, hun også. Innen lenge hadde han kastet epler til alle kvinnene i laget, og der stod ristet elskovsruner på dem alle, sa han.
«Du blir slitt ut, gutt, skal du løse inn alle de pantene,» ropte en mann.
«Så lar jeg være å løse dem inn da – det har jeg måttet gjøre før,» svarte Erlend tilbake, og der ble megen latter igjen.
Men islendingen Kløng hadde sett på et av eplene og ropte at det var ikke runer, men bare noe meningsløst krot. Nu skulle han vise dem hvordan runer rettelig skulle ristes. Da ropte Erlend, det måtte han ikke:
«Så krever de vel at jeg skal binde deg, Kløng – og jeg kan ikke greie meg deg foruten.»
Under all denne tummel var Erlend og Kristins yngste sønn kommet tutlende inn i stuen. Lavrans Erlendssøn var nu litt over to år gammel og et særsynt vakkert barn, lys og lubben, med silkefint gult og krøllet hår. Kvinnene på ytterbenken skulle da også straks ha fatt i gutten – de sendte ham fra fang til fang og kjælte ham, nokså løssluppent, for de var nu øre og kåte alle sammen. Kristin, som satt inne ved veggen i høysetet med sin mann, krevde å få barnet bort til seg, og den lille sutret og ville til henne, men det nyttet ikke.
Med ett sprang Erlend over bordet og tok barnet, som nu skrek fordi fru Sunniva og fru Eyvor drog ham mellom seg og sloss om ham. Faren tok gutten opp i armene sine, godsnakket med ham, og da den lille gråt enda, gav han seg til å hulle og lulle mens han bar ham opp og ned på gulvet ute i halvmørket. Nu var det som Erlend aldeles hadde glemt sine gjester. Barnets lille lyse hode lå på farens skulder innunder mannens sorte hår, og innimellom kjælte Erlend med halvåpne lepper den vesle hånden som støttet foran på brystet hans. Slik gikk han til den ternen kom inn som skulle voktet barnet og ha lagt ham i seng for lenge siden.
Nu ropte noen av gjestene at Erlend skulle synge en dans for dem – han hadde så vakker røst. Først unnslo han seg – men så gikk han bort dit hans unge datter satt på kvinnebenken. Han tok om Margret og lempet henne ut på gulvet.
«Du får komme da, Margret min – danse ved far dins hånd!»
En ung mann kom frem og tok møen i hånden – «Margit har lovet å danse hos meg i kveld –,» men Erlend løftet datteren i armene sine og satte henne ned på sin andre side:
«Dans med konen din, du Håkon – ikke danset jeg med andre den tiden jeg var så nygift som du er –»
«Ingebjørg sier hun orker ikke – og jeg har lovet Håkon å danse hos ham, far,» sa Margret.
Simon Darre ville ikke danse. Han stod en stund med en gammel frue og så på – av og til streifet hans blikk Kristin. Mens hennes tjenestemøer ryddet og tørket av bordet, bar inn mere drikke og velske nøtter, stod hun opp ved bordenden. Siden satte hun seg fremme ved kaminen og talte med en prest som var mellom gjestene. Om en stund satte Simon seg ned hos de to.
De hadde danset en vise eller to, da kom Erlend bort til sin hustru:
«Kom og dans med oss, Kristin,» sa han bønnlig og holdt ut sin hånd.
«Jeg er trett,» sa hun og så opp et øyeblikk.
«Be henne du, Simon – hun kan ikke nekte å danse med deg.»
Simon reiste seg halvt i setet og rakte frem sin hånd, men Kristin rystet på hodet: «Ikke be meg, Simon – jeg er så trett –»
Erlend stod litt; han så ut som han ble lei for dette. Så gikk han tilbake til fru Sunniva, tok hennes hånd i dansekjeden, mens han ropte at nu kunne Margit synge for dem.
«Hvem er han som danser din stedatter nest?» spurte Simon. Han tenkte at den karens ansikt likte han lite – enda det var en staut og drengelig ung mann – med frisk, brun ansiktsfarve, vakre tenner og glitrende øyne, men de satt tett sammen inntil neseryggen, og han hadde stor, sterk munn og hake, men ansiktet var smalt over pannen. Kristin sa det var Håkon Eindridessøn fra Gimsar, sønnesønn til Tore Eindridessøn, sysselmannen i Gauldølafylke. Håkon var nettopp blitt gift med den lille vakre, unge konen som satt i fanget til Olav lagmann – han var hennes gudfar. Simon hadde lagt merke til denne kvinnen, for hun lignet noe hans første hustru, enda hun var ikke så vakker. Da han nu fikk rede på at det var også noe slektskap, gikk han bort og hilste på Ingebjørg, satte seg ned og talte med henne.
Danseringen brøt sund om en tid. De eldre folk slo seg til med drikkevarene, men ungdommen ble ved å synge og leke på gulvet. Erlend kom bortover til ildstedet sammen med noen eldre menn, men han leide enda fru Sunniva ved hånden, likesom tankeløst. Mennene satte seg ned nær ilden, der ble ikke plass til fruen, men hun stod opp foran Erlend og spiste valnøtter, som han knekket mellom fingrene til henne.
«Du er nu en uhøvisk mann, Erlend,» sier hun med ett. «Du sitter, og her skal jeg stå opp for deg –»
«Sitt du,» sa Erlend leende og nappet henne ned på sitt fang. Hun stred imot, lo og ropte på husfruen, om hun så hvordan mannen for frem mot henne.
«Det gjør Erlend fordi han er god,» svarte Kristin leende tilbake. «Aldri stryker kjetten min seg om hans ben uten han skal ta og legge henne i fanget sitt.»
Erlend og fruen ble sittende som før og lot som ingenting, men de var blitt røde begge to. Han holdt en arm løselig om henne, som han neppe sanset at hun satt der, mens han og herrene igjen talte om dette uvennskapet mellom Erling Vidkunssøn og Pål kansler som stod folk i tankene. Erlend sa Pål Bårdssøn viste nu mange ganger sitt sinnelag mot Erling rent på kjerringvis – her kunne de høre et døme:
I fjor sommer var en av de unge sønnene fra Finnen kommet inn til høvdingmøtet for å gå kongen til hånde. Nu var denne stakkars vorsingen så ivrig efter å legge seg til hirdskikk og hovmannsvesen, så skulle da også han pryde sin tale med svenske ord – fransk var det da jeg var ung, men nu er det svensk – så spør gutten en dag noen andre hva tråkig tyder på norsk mål. Herr Pål hører det og sier: «Tråkig, frende, det er slik som fru Elin, herr Erlings, er det.» Finnedrengen tror nu det er vakker eller høvisk, for det er hun jo, og han stakkar hadde vel ikke hatt større leilighet til å høre fruen snakke. Men en dag møter Erling ham på trappen utenfor hallen, og han stanser og taler vennlig til den unge, om han har likt seg i kaupangen og slik, og ber ham hilse far sin. Gutten takker og sier det blir nok den største glede for hans far når han kommer hjem med hilsninger «fra eder, kjære herre, og fra eders tråkige frue». Dermed slår Erling ham blakk under øret så drengen tumler baklengs ned tre–fire trinn, til en mann fanger ham opp i armene sine. Nu ble det oppstyr, folk kom til, og saken ble oppklart. Erling var rasende – han ble jo til latter ved det – men han lot som ingenting. Og alt som kansleren mælte om det, var at han lo og sa han måtte heller ha sagt, tråkig, det var slik som drottseten – så hadde vel gutten ikke kunnet mistyde slik.
Folk var enige om at en slik adferd av kansleren var lite verdig – men de lo en hel del. Simon hørte på i taushet der han satt med hånden under kinnet. Han tenkte Erlend synte allikevel sitt vennskap for Erling Vidkunssøn på en underlig måte – ja, det gjordes da klart av denne historien at Erling måtte være noe ute av likevekt når han kunne tro at en guttunge, fersk innkommet fra bygden, torde stå og spotte ham opp i hans åsyn på kongsgårdens hallartrapp. At Erlend skulle bry seg om hans forrige svogerskap med fru Elin og herr Erling, kunne han vel neppe ventet.
«Hva tenker du på, Kristin,» spurte han – hun satt så stille, rank i ryggen, med hendene korslagt i fanget. Men hun svarte:
«Nu tenkte jeg på Margret.»
Utpå natten, da Erlend og Simon var et ærend ute i gården, skremte de fra hverandre to som stod bakom hushjørnet. Nettene var daglyse, og Simon kjente Håkon fra Gimsar og Margret Erlendsdatter. Erlend så efter dem – han var temmelig edru, og den andre skjønte at dette likte han ille, men han sa som unnskyldende at de to hadde kjent hverandre fra barnsben av og alltid hatt så meget erting for seg. Simon tenkte at hadde det ikke noe på seg, så var det iallfall synd for den unge konen, Ingebjørg.
Men dagen efter var ung Håkon et ærend inne i Nikulausgården, og han spurte også efter Margit. Da fór Erlend opp imot ham:
«Min datter er ikke Margit for deg. Og fikk dere ikke uttalt i går, så får du gjemme det du har å si til henne –»
Håkon trakk på skuldrene, og da han gikk, bad han hilse Margareta.
Husaby-folket ble i Nidaros over tinget, og Simon hygget seg bare måtelig. Erlend var gretten rett som det var når han satt i bygården sin, fordi Gunnulf hadde gitt hospitalet, som lå på den andre siden av apalgården, bruksrett til noen av de husene som vendte mot denne, og også noen retter i hagen. Erlend ville endelig kjøpe sykehuset ut av disse retter; han likte ikke å ha de syke i hagen og på gårdstunet – mange av dem var også stygge å se på – og han var redd for smitte på barna sine. Men han kunne ikke komme til enighet med munkene som stod for spitalet.
Så var det Margret Erlendsdatter. Simon forstod at folk snakket en del om henne, og at Kristin tok seg nær av det, men faren syntes likesæl; han var vel viss på at han kunne verge møen sin, og at det ikke betydde noe. Dog nevnte han en dag til Simon at Kløng Aressøn ville nok gjerne ha hans datter, og han visste ikke riktig hvordan han skulle handle i denne sak. Han hadde ikke annet mot islendingen enn det at han var prestesønn – det skulle ikke gjerne kunne sies om Margrets barn at der klebet flekk ved begge foreldrenes byrd. Ellers var Kløng en likendes mann, gladlynt, klok og meget lærd. Hans far Sira Are hadde fostret ham hos seg selv og lært ham opp, han hadde aktet sønnen til å bli prest og hadde nok alt gjort skritt til å skaffe ham dispens, men så ville ikke Kløng ta vigsel. Det syntes som Erlend tenkte å la saken stå hen – bød intet bedre gifte seg til, så kunne han alltid gi møen til Kløng Aressøn.
Ellers hadde nok Erlend allerede hatt et så godt tilbud til datteren så folk hadde snakket meget om hans overmot og uforstand da han lot den handelen gå fra seg.
Det var en sønnesønn til baronen Sigvat i Leirhole – Sigmund Finnssøn het mannen; han var ikke rik, for Finn Sigvatssøn hadde hatt elleve barn i live; og han var ikke helt ung – på Erlends alder omtrent – men en ansett og forstandig mann. Og med det jordegods som Erlend hadde gitt sin datter da han ektet Kristin Lavransdatter, og med alt han utigjennom årene hadde gitt barnet av smykker og dyrgriper, og med det hjemmefølge som han hadde avtalt med Sigmund, kunne Margret kommet i de beste kår. Erlend var også blitt storglad over å få en slik beiler til sin horsdatter. Men da han kom hjem til sin datter med denne brudgom, så fant møen på at hun ville ikke ha ham, fordi Sigmund hadde noen kjøttvorter i kanten av det ene øyelokk, og det sa hun gav henne en slik stygge ved ham. Erlend tok til takke med dette, og da Sigmund ble harm og snakket om håndsalsbrudd, ble Erlend også hissig, sa at den andre måtte vel kunne skjønne alle avtaler var gjort på det vilkår at møen samtykket; ikke skulle hans datter gå nødtvungen i brudeseng. Kristin var vel enig med sin mann i dette, han skulle ikke øve vold mot piken – men hun hadde nok synes at Erlend burde talt alvorlig med sin datter og fått henne til å skjønne, Sigmund Finnssøn var et så godt gifte at Margret kunne umulig vente bedre, slik som hun var byrdig. Men Erlend var blitt meget vred på sin hustru bare for at hun hadde dristet seg til å mæle om dette til ham selv. Alt dette hadde Simon hørt inne på Ranheim. Der spådde de at det kunne umulig ende godt – vel var Erlend nu en mektig mann og møen var bråvakker, men det kunne dog umulig gavne henne at faren hadde skjemt henne bort og pustet til hennes egensinn og overmot i alle år.
*
Efter Frostatinget for Erlend hjem til Husaby med hustruen, barna og Simon Darre, som nu hadde sin søstersønn, Gjavvald Gjavvaldssøn, hos seg. Han var redd for at dette gjensynet, som Sigrid hadde gledet seg så usigelig til, skulle ikke falle godt ut. Sigrid på Kruke satt i gode kår, hadde tre vakre barn med sin husbond, og Geirmund var så god en mann som kunne trede på jorden; det var han som hadde talt med mågen sin om dette at han måtte få Gjavvald med syd så moren kunne få se ham – for det barnet var aldri ute av Sigrids tanker. Men Gjavvald var slik tilvent hos farsforeldrene – de gamle folkene elsket barnet aldeles uvettig, gav ham alt han pekte på, og føyde ham i alle påfunn – og det var ikke slik på Kruke som på Ranheim. Uventelig var det også at Geirmund skulle like det når hans hustrus frillesønn kom på gjesting og hadde vaner som et kongsbarn – sin egen svenn, en eldre mann, som ungen styrte med og bød over og som ikke torde kny mot noen urimelighet av gutten. Men for Erlendssønnene ble det marknadstider da Gjavvald kom i gården. Erlend syntes ikke at hans sønner trengte stå tilbake for Arne Gjavvaldssøns sønnesønn, og så fikk Nåkkve og Bjørgulf av sin far alt som de kunne fortelle at gjesten eide.
Nu da de eldste sønnene var så store at de kunne ferdes ute med Erlend og ri med ham, tok han seg mer av guttene. Simon merket at Kristin var ikke bare glad for det – hun syntes de lærte ikke bare godt av å gå mellom farens menn. Det var nettopp helst om barna at det falt uvennlige ord mellom ektefolkene – selv om de ikke bent frem trettet – de var nu iallfall mange ganger nærmere ved det enn Simon syntes var sømmelig. Og det tyktes ham at Kristin hadde mest skyld. Erlend ble lett hissig – men hun talte ofte som ut av et dypt og dulgt nag. Slik var det en dag hun bar frem noen klagemål over Nåkkve. Faren svarte han skulle tale i alvor med gutten – på noe som hustruen derefter sa, brøt han sint ut, at denge den store sønnen kunne han dog ikke for husfolkets skyld.
«Nei, det er sent nu – hadde du gjort det mens han var yngre, så hadde han nu hørt på deg. Men da så du aldri til den kanten der han gikk.»
«Å jo, det gjorde jeg da. Men det var nu vel rimelig at jeg lot ham følge deg da han var liten – og verk for en mann er det da ikke å denge brokløse småunger.»
«Du tenkte ikke slik i uken som var,» sa Kristin hånlig og bittert.
Erlend svarte ikke, han stod opp og gikk ut. Og Simon syntes dette var ikke vakkert sagt av hustruen. Kristin siktet til noe som var hendt uken før. Erlend og Simon kom ridende inn i tunet, da løp Lavrans liten imot dem med et tresverd, og idet han skulle springe forbi farens hest, slo han av kåthet til den over benet med sverdet sitt. Hesten steilet, straks efter lå gutten under hestebena. Erlend rygget tilbake og kastet hesten til side, slengte tømmen til Simon, han var hvit av skrekk i ansiktet da han løftet den lille opp i sine armer. Men da han så at barnet var aldeles uskadd, la han ungen over sin venstre arm, tok tresverdet og dengte Lavrans med det i den bare bak – gutten hadde ikke fått brok enda. I den første sinnsbevegelse sanset han ikke hvor hardt han slo, og Lavrans gikk med en blågrønn ende enda. Men siden gikk han hele dagen og fristet å bli godvenner med gutten igjen – den vesle furtet, holdt seg til moren og slo og truet mot sin far. Og da Lavrans om kvelden var stedt til ro i ektesengen, hvor han sov for han fikk enda die av moren om nettene, satt Erlend hele den aften borte i sengen; alt i ett rørte han litt ved det sovende barn og så ned på det. Han sa selv til Simon at denne gutten elsket han mest av sønnene sine.
Da Erlend drog ut til sommertingene, gav Simon seg på hjemveien. Han fór syd efter Gauldalen så gnistene føk under hestehovene. En gang de red langsommere oppover noen motbakker, spurte hans svenner leende om de skulle ri tre dagers frist på to. Simon lo igjen og sa, det aktet han helst – «for nu lengter jeg til Formo».
Det gjorde han alltid når han hadde vært fra gården sin en tid – han var en hjemkjær mann og gledet seg alltid når han snudde sin hest på hjemveien. Men han syntes at slik som denne gangen hadde han aldri stundet efter å komme tilbake til dalen og gården og de små døtrene sine – ja, han lengtet efter Ramborg også nu. I grunnen syntes det ham urimelig at han skulle kjenne det slik – men der på Husaby hadde han vært til mote slik at nu tyktes han vite fra seg selv hvordan feet har det i kroppen når uværet trekker opp.
II
SOMMEREN IGJENNOM GIKK Kristin og tenkte ikke på stort annet enn det som Simon hadde fortalt om hennes mors død.
Ragnfrid Ivarsdatter var død alene – ingen hadde vært nær da hun drog det siste sukk, uten en tjenestekone som sov. Det hjalp ikke stort, det som Simon sa – at hun var dog død vel forberedt. Det var som en særskilt Guds førelse at hun noen få dager i forveien hadde kjent i seg en slik hunger efter Frelserens legeme, så hun hadde skriftet og fått tjeneste hos den prestmunken i klostret som var hennes sjelesørger. Visselig hadde hun fått en god død – Simon hadde sett hennes lik og sa det hadde tyktes ham et merkelig syn. Hun var blitt så fager i døden; hun var jo en kone på nær de tre snes år, og hun hadde jo allerede i mange år vært meget furet og rynket i ansiktet – men det var blitt aldeles forandret, forynget og glattet ut, hun hadde rent sett ut som en ung kvinne som sov. Nu var hun blitt stedt til hvile ved sin husbonds side; dit hadde de også ført Ulvhild Lavransdatters levninger kort tid efter farens død. Over gravene var lagt en stor stenhelle som tvedeltes av et vakkert uthugget kors, og på et slynget bånd stod skrevet et langt latinsk vers som prioren i klostret hadde diktet – men Simon kunne ikke huske det ordentlig, for han skjønte ikke stort av det sprog.
Ragnfrid hadde hatt et hus for seg selv i den gården oppe i byen hvor klostrets proventsfolk bodde – en bod og ovenpå et vakkert loftsrom. Der bodde hun alene med en fattig bondekone som hadde gitt seg inn hos brødrene for en ringe betaling mot at hun skulle gå en eller annen av de rikere proventskvinner til hånde. Men iallfall det siste halvåret hadde det nok vært Ragnfrid som tjente den andre, for enken – Torgunna het hun – hadde vært skrøpelig, og Ragnfrid pleiet henne med stor kjærlighet og omhu.
Siste kvelden hun levde, hadde hun vært til nattsang i klosterkirken og efterpå inne i ildhuset i proventsgården; hun kokte en god suppe med noe styrkemiddel i og sa til de andre kvinnene som var der inne, at denne ville hun gi Torgunna, så håpet hun konen skulle være så frisk i morgen at de kunne følges til ottesangen. Det var det siste noen så Jørundgårdsenken i live. De kom ikke til mattin, hverken hun eller bondekonen, og ikke til prim. Da noen av munkene i koret la merke til at Ragnfrid heller ikke var i kirken til dagmessen, undret de seg – hun hadde aldri før mistet tre tjenester i ett døgn. De sendte da bud opp i byen, om Lavrans Bjørgulfssøns enke skulle være syk. Da folk kom i loftet, fant de suppeskålen stående urørt på bordet; i sengen sov Torgunna sødelig inntil veggen, men Ragnfrid Ivarsdatter lå fremme ved sengestokken med hendene i kors over brystet, død og nesten kald allerede. Simon og Ramborg kom ned til hennes jordeferd, som var meget vakker.
Nu da det var så stort folkehold på Husaby og Kristin hadde seks sønner, kunne hun ikke mere nå til å gå med i alle de enkelte arbeider som lå for i husholdningen. Hun måtte ha en rådskone under seg, og det ble til at hustruen mest satt i hallen med et syarbeid; det var alltid noen som trengte klær, Erlend, Margret eller drengene.
Det siste hun hadde sett av sin mor, var at hun red efter husbondens båre – hin lyse vårdag da hun selv stod i engen utenfor Jørundgård og så sin fars likferd dra frem over det grønne teppe av vinterrug under uren.
Kristins nål fløy og fløy, og hun tenkte på foreldrene og hjemmet på Jørundgård. Nu da allting var minner, syntes hun at hun øynet så meget som hun ikke hadde sett da hun gikk midt i det, tok som noe selvgitt farens ømhet og vern og den tause, tungsindige mors stadige og stille omsut og arbeid. Hun tenkte på sine egne barn – hun hadde dem kjærere enn blodet i sitt eget hjerte, de var ikke ute av hennes sinn noen våken stund. Enda der var mangt og meget i hugen hennes som hun grunnet mer over – barna elsket hun uten å gruble noe ved det. Selv hadde hun aldri, mens hun var hjemme, tenkt annet enn at foreldrenes hele liv og all deres id og gjerning var for henne og søstrene hennes. Nu syntes hun å skjønne, mellom disse to, som i ungdommen var blitt gitt sammen av sine fedre, nesten uspurt, hadde der runnet stride strømmer av sorg og av glede – hun visste ingenting om det andre enn at de hadde fulgtes ad ut av hennes liv. Nu skjønte hun at disse to menneskers liv hadde rommet meget annet enn kjærlighet til barna – og dog hadde den kjærlighet vært sterk og vid og bunnløst dyp, mens hennes gjenkjærlighet hadde vært svak og tankeløs og selvsyk, også den gang i hennes barndom da de to var hele verden for barnet. Hun syntes å se seg selv stå langt, langt borte – så liten på den avstand av tid og vei; hun stod under flommen av sollys som silte ned gjennom ljoren i den gamle årestuen hjemme, vinterstuen fra hennes barndom. Foreldrene stod litt tilbake i skyggen, de ruvet så store som de hadde gjort for hennes syn da hun var liten, og de smilte til henne – slik som hun nu selv visste en smiler når et lite barn kommer og skyver til side tunge og vanskelige tanker.
«Jeg tenkte, Kristin, når du selv har født barn, så vil du vel skjønne bedre –»
Hun husket da moren sa dette. Sorgfull tenkte datteren – det var visst ikke slik at hun skønte sin mor nu heller. Men hun begynte å skjønne hvor meget hun ikke skjønte.
Denne høst døde erkebiskop Eiliv. Omtrent ved samme tid lot kong Magnus gjøre om vilkårene for flere av sysselmennene i landet, men ikke for Erlend Nikulaussøn. Han hadde, da han var i Bjørgvin den siste sommeren under kongens umyndighetsalder, fått brev på at han skulle ha fjerdedelen av sakefallet i fredkjøp, brevbrudd og åleiemål – det var blitt snakket meget om at han fikk slik forlening mot slutten av et formynderstyre. Da Erlend nu eide meget jord i fylket og oftest tok inn på sine egne gårder når han for i sysselen, men lot bøndene kjøpe seg fri for skyldveitslene, hadde han store innkomster. Riktignok fikk han da lite inn i landskyld, og han holdt seg kostbart; foruten gårdsfolket hadde han aldri færre enn tolv væpnede svenner hos seg på Husaby; disse red de beste hester og var fortreffelig rustet, og når han for omkring i sysselen, levde hans menn på herrekost.
Det ble snakket om dette en dag da lagmann Harald og sysselmannen i Gauldølafylke var på Husaby. Erlend svarte at mange av disse svennene hadde vært med ham da han lå nord i landet: «Da delte vi kår som falt der, tørrfisk og beskt øl. Nu vet de menn som jeg gir klær og føde, at jeg unner dem hvitt brød og bjor, og om jeg ber dem fare til helvete, når jeg blir harm, så skjønner de dog at jeg mener ikke de skal gi seg på ferden før jeg selv rir fore –»
Ulv Haldorssøn, som nu var Erlends svennehøvedsmann, sa også siden til hustruen at det var slik. Erlends menn elsket ham, og han hadde dem ganske i sin hånd.
«Det vet du selv, Kristin – der skal ingen regne større på det som Erlend sier, men ham får en dømme efter det som han gjør.»
Forøvrig ble der tale om at Erlend foruten sine huskarler hadde menn sittende ute i bygdene – også utenfor Orkdølafylke – som han hadde edfestet til seg på sitt sverdhjalte. Sist kom kongens brev i dette målet, men Erlend svarte at disse menn hadde vært hans skipsmannskap, og at han hadde tatt dem i ed den første våren da han skulle seile nordover. Han ble så pålagt å løse mennene ved neste ting som han holdt for å kunngjøre dommer og vedtak fra lagtinget, og de utenfylkes menn skulle han stevne dit og koste deres reise. Til tinget i Orkedal hadde han virkelig også stevnet dit noen av sine gamle håseter utenfra Møre – men ingen hørte om at han hadde løst dem eller noen annen mann hvis høvding han hadde vært. Imidlertid ble saken ikke videre brakt på bane, og utover høsten sluttet folk med å snakke om det.
Senhøstes reiste Erlend syd i landet og var om julen hos kong Magnus, som det år satt i Oslo. Han var ergerlig for han ikke kunne få sin hustru med seg, men Kristin hadde ikke mot på den besværlige vinterreisen og ble på Husaby.
Han kom tilbake tre uker efter jul og hadde vakre gaver med til sin kone og alle barna. Kristin fikk en sølvbjelle til å ringe på sine terner med, men Margret fikk en spenne av purt gull, for det eide hun ikke før, skjønt hun hadde en masse smykker av sølv og forgylt av alle slag. Men da kvinnene stod og skulle gjemme bort disse kostbarheter i skrinene sine, ble noe hengende fast i Margrets erme. Piken tok fort og gjemte det med hånden, mens hun sa til stemoren:
«Jeg har dette efter min mor – derfor ville far at jeg skulle ikke vise det til deg.»
Men Kristin var blitt enda meget mere rød enn møen. Hennes hjerte hamret av angst, men det tyktes henne hun måtte tale et ord med den unge og vare henne ad.
Om en stund sa hun sakte og usikkert:
«Det ligner det gullneste som fru Helga på Gimsar pleide bære til høytids –»
«Ja, der er meget gull det annet likt,» svarte møen kort.
Kristin låste sitt skrin og ble stående med hendene støttet på det for at Margret ikke skulle se hvor de skalv.
«Margret min,» sa hun sakte og blidt – måtte stanse, men så samlet hun all sin styrke:
«Margret min, jeg har angret bittert – aldri var jeg fullglad i noen glede, enda min far tilgav meg av hele sitt hjerte alt som jeg hadde brutt imot ham – du vet det at jeg syndet meget mot mine foreldre for din fars skyld. Men jo lenger jeg lever og jo mere jeg lærer å skjønne, desto tyngre blir det for meg å minnes at jeg lønnet deres godhet med det jeg voldte dem sorg. Margret min – din far har da vært deg god i alle dine levedager –»
«Du trenger ikke være redd, mor,» svarte piken. «Ikke er jeg din rette datter; du trenger ikke være redd at jeg skal dra i din skitne serk eller stige i dine sko –»
Kristin vendte sitt harmgnistrende ansikt mot stedatteren. Så klemte hun korset som hun bar om halsen, hardt i sin hånd og bet i seg de ord som lå henne på tungen.
Hun gikk til Sira Eiliv med dette samme kveld efter vesper, og hun stirret forgjeves efter et tegn i prestens åsyn – var det allerede hendt en ulykke, visste han det? Hun husket sin egen forvillede ungdom, og hun husket Sira Eiriks åsyn som intet røpet mens han gikk mellom henne og hennes troskyldige foreldre, med hennes syndige hemmelighet nedlåst i sin barm – og hun stum og forferdet under hans harde advarsler og trusler. Og hun husket da hun selv viste sin mor Erlends gaver som han hadde gitt henne i Oslo – det var efter hun var blitt lovlig festet til ham. Morens mine var urokkelig rolig mens hun tok sakene i hånd, en for en, så på dem, roste dem og la dem vekk.
Hun var dødsens redd og fortvilet og gjette Margret av all sin evne. Erlend merket at det var noe som feilte hustruen, og en kveld, da de hadde lagt seg, spurte han om det var det at hun gikk med barn igjen.
Kristin lå litt før hun svarte at hun trodde det. Og da mannen kjærlig tok henne i sin arm og ikke spurte mere, orket hun ikke å si det var noe annet som tynget henne slik. Men da Erlend hvisket til henne at denne gangen fikk hun gjøre vel og gi ham en datter, evnet hun ikke svare, men lå stiv av angst og tenkte, Erlend kunne tidsnok få vite hva for glede en mann hadde av døtrene sine –.
Noen netter senere var folkene på Husaby kommet i seng noe drukne og meget forspiste, for det var de siste dagene før fasten gikk inn, de sov derfor tungt. Men utpå natten våknet Lavrans liten inne i sengen hos foreldrene, skrek og bar seg i halvsøvne for å komme til morens bryst. Men det var nu den tiden at han skulle vennes fra. Erlend våknet, gryntet sint, men tok gutten, gav ham melk av en kopp som stod på sengetrinnet, og la ham derpå ned ved sin andre side.
Kristin var langt inne i søvnørsken igjen da hun kjente at Erlend satte seg opp i sengen. Halvvåken spurte hun hva det var – han hysset på henne med en stemme som hun ikke kjente. Lydløst gled han ut av sengen, hun skjønte at han tok på seg noen plagg, men da hun reiste seg på albuen, klemte han henne ned i putene igjen med den ene hånd mens han bøyde seg inn og tok sitt sverd som hang over hodegjerdet.
Han ferdedes så stilt som en gaupe, men hun skjønte at han gikk til stigen som førte opp til Margrets bur over forstuen.
Et øyeblikk lå hun aldeles maktesløs av angst – så satte hun seg opp, fant sin serk og kjolen og lette i mørket efter sine sko på gulvet utenfor sengen.
I det samme skar et kvinneskrik oppe fra loftet – det måtte høres over hele gården. Erlends stemme ropte et ord eller to – så hørte hun klirring av sverd som møttes, og tråkk av føtter der oppe – så lyden av et våpen som falt i gulvet, og Margret skrek av skrekk.
Kristin knelte sammenhuket ved åren – karret vekk den hete asken med bare hendene og blåste på glørne. Da hun hadde fått ild på tyristikken og løftet den i de skjelvende hender, så hun Erlend oppe i mørket – han hoppet ned uten å bry seg om stigen, sverdet bar han nakent i hånden – han løp ut av forstuedøren.
Alle vegne fra mørket tittet guttenes hoder ut. Hun gikk til den nordre sengen, hvor de tre eldste sov, bad dem legge seg ned og lukke døren. Ivar og Skule, som satt opp i benken og blunket redde og forvillede mot lyset, bød hun krype inn i husbondssengen og stengte også dem inne. Så tente hun et lys og gikk ut i tunet.
Det regnet – et øyeblikk, mens hennes lys speilte i den blankvåte hålke, så hun at det stod fullt av folk utenfor døren til nabohuset – borgstuen hvor Erlends huskarler sov. Så blåste hennes lys ut – et øyeblikk var det kullsvart natt – men så kom en lykt fra borgstuen, Ulv Haldorssøn bar den.
Han bøyde seg over en mørk kropp som lå sammenkrøket på den våte issvull. Kristin knelte ned og tok med hendene på mannen – det var ung Håkon fra Gimsar, han var sanseløs eller død. Hun fikk straks hendene sine fulle av blod. Sammen med Ulv fikk hun rettet ut og snudd legemet. Blodet fossløp ut av den høyre arm, hvor hånden var hugget av.
Uvilkårlig kastet hun et blikk opp dit hvor luken for gluggen i Margrets bur slo for blåsten. Hun kunne ikke skjelne noe ansikt der oppe – men det var også meget mørkt.
Mens hun knelte i vasspyttene og klemte av all makt om Håkons håndledd for å stanse blodspruten, sanset hun Erlends svenner, som stod halvkledde omkring. Så så hun Erlends grå, forvridde ansikt – med en snipp av sin kjortel tørket han av det blodige sverd – han var naken innunder og stod på bare føtter.
«En av dere – finn meg et bånd – og du, Bjørn, gå opp og vekk Sira Eiliv – vi får bære ham opp i prestehuset –»
Hun tok den lærrem som ble rakt henne, og surret om armstumpen. Med ett sa Erlend, hårdt og vilt:
«Ingen røre ham! La mannen ligge der han selv har lagt seg –»
«Det skjønner du vel, husbond,» sa Kristin rolig, enda hennes hjerte slo så det var som om hun skulle kveles, «at det kan ikke skje.»
Erlend støtte sverdet tungt mot bakken:
«Ja – ditt kjøtt og blod er det ikke – det fikk jeg føle hver dag i disse årene.»
Kristin reiste seg, hun mælte sakte inn til ham:
«Enda så unner jeg henne at dette blir dulgt – om råd er dertil. Dere karer,» vendte hun seg til svennene som stod omkring, «er husbond deres så tro, dere vil ikke mæle om dette før han har snakket med dere om hvordan denne tretten mellom Håkon og ham kom opp –»
Alle mennene svarte ja. Én våget seg frempå – de hadde våknet av at de hørte en kvinne skrike som hun ble tatt med vold – like efter sprang noen ned på taket deres, men så hadde han vel glidd på issvullen, de hørte det raste nedover og så et dunk i bakken. Men Kristin bad svennen tie. Nu kom Sira Eiliv løpende.
Da Erlend vendte seg og gikk inn, sprang hustruen efter, ville trenge seg forbi ham. Da han gikk til loftstrappen, løp hun atter imellom og tok om hans armer: «Erlend – hva vil du gjøre med barnet,» spurte hun hastig opp i hans ville, grå ansikt.
Han svarte ikke, prøvde å slenge henne unna, men hun holdt fast i ham.
«Vent, Erlend, vent – barnet ditt! Du vet da ikke – mannen var jo fullkledd,» prøvde hun fortvilet.
Han skrek høyt før han svarte – hun ble likblek av gru – hans ord var så rå og hans stemme ukjennelig av den ville smerte.
Så brøtes hun stum med den rasende mann – han knurret og skurte tennene sammen. Til hun fanget hans blikk i halvmørket:
«Erlend – la meg gå til henne først. Jeg har ikke glemt den dag jeg ikke var bedre enn Margret –»
Da slapp han henne og ravet bakover inn mot kleveveggen, stod der og skalv som et døende dyr. Kristin var borte og tente et lys, kom tilbake og gikk forbi ham opp til Margret i buret.
Det første som lyset synte frem, var et sverd som lå på gulvet ikke langt fra sengen, og den avhugne hånd like ved. Kristin rev av seg hodeduken, som hun uten å vite av det hadde dekket løselig over sitt utslåtte hår før hun gikk ut til mennene. Nu slapp hun den over det som lå på gulvet.
Margret satt oppkrøpet på hodegjerdets puter – stirret mot Kristins lys med store, vilt oppspilte øyne. Hun holdt sengklærne opp om seg, men de hvite skuldre skinte nakne inni det gyldne, lokkede hår. Der var en masse blod utover i rommet.
Kristins spenning brast i voldsom gråt – det var så elendig et syn å se det fagre, unge barnet og denne redsel. Da skrek Margret høyt:
«Mor – hva vil far gjøre med meg –»
Kristin kunne ikke hjelpe for at midt i hennes dype medynk med piken ble hjertet likesom mindre og hardere i hennes bryst. Margret spurte ikke hva hennes far hadde gjort med Håkon. Det kom for henne i et glimt – Erlend liggende på jorden og hennes egen far over ham med det blodige sverd, og hun selv –. Men Margret hadde ikke rørt seg av flekken. Hun evnet ikke hindre at den gamle foraktfulle uvilje mot Elines datter minnet seg da Margret kastet seg inn til henne, rystende, nesten avsindig av angst, og hun satte seg på sengestokken og prøvde å stagge barnet litt.
Slik satt de da Erlend dukket opp i trappen. Han hadde nu kledd seg helt på. Margret skrek igjen og gjemte seg i stemorens favn – Kristin så opp på sin mann et øyeblikk – han var rolig nu, men blek og fremmed i ansiktet. For første gang så han så gammel ut som han var.
Men da han rolig sa: «Du får gå ned, Kristin – jeg vil tale toene med datter min» – lystret hun. Hun la varsomt piken ned i sengen, dekket opp over henne til haken og gikk så ned.
Hun gjorde som Erlend, kledde helt på seg – der fikk visst ingen mere søvn på Husaby denne natten – og gav seg til å tale de oppskremte barn og tjenestefolk til ro.
Neste morgen, det var blitt snedrev, gikk Margrets terne gråtende av gårde med sine eiendeler i en sekk på ryggen. Husbonden jog henne ut med de verste ord og truet henne med at hun skulle miste huden fordi hun hadde solgt sin frue slik.
Så tok han de andre tjenestefolk i forhør – om ikke ternene hadde ant uråd siden Ingeleiv i høst og i vinter rett som det var hadde sovet hos dem og ikke i buret hos Margret. Og hundene som var blitt lukket inne hos dem. Men de nektet, som rimelig var.
Da tok han til slutt sin hustru for seg i enrom. Hjertesyk og dødstrett hørte Kristin på ham og strevet for å møte hans urettferdighet med saktmodige svar. Hun nektet ikke at hun hadde vært redd, og hun holdt seg fra å si hun hadde ikke talt til ham om sin frykt, fordi hun aldri hadde fått annet enn utakk når hun forsøkte å råde enten ham eller Margret til møens beste. Og hun svor ved Gud og Maria mø at hun hadde aldri skjønt eller kunnet tenke noen slikt som at denne mannen kom til Margret på loftet om nettene.
«Du!» sa Erlend hånlig. «Du sier selv at du minnes den tiden du ikke var bedre enn Margret. – Og Gud Herren vet i Himmerike at du har latt meg merke hver dag i de årene vi levde sammen, du husket den urett jeg gjorde mot deg – enda din vilje var like god som min, og far din og ikke jeg voldte meget av ulykken med det at han nektet meg å få deg til hustru – jeg var villig nok til å rette opp synden fra første stund, jeg. Da du så Gimsar-gullet» – han grep hardt om konens hånd og løftet den opp, derpå glimret to ringer som Erlend hadde gitt henne mens de var sammen i Gerdarud, «kunne du ikke tyde det? Du har båret hver dag i disse årene de ringene jeg gav deg da du gav meg din ære –»
Kristin var segneferdig av tretthet og av sorg; hun svarte sakte:
«Jeg undres, Erlend, om du minnes enda den tiden du vant min ære –»
Da slo han armene opp omkring sitt hode, kastet seg ned på benken og virret og vred seg. Kristin satte seg ned et lite stykke borte – hun skjønte at denne vanskjebne falt enda meget tyngre på ham fordi han selv hadde syndet mot andre slik som det nu var blitt syndet mot ham. Og han, som aldri hadde likt å ta skylden for noen ulykke som han selv hadde voldt, orket umulig å bære skylden for dette – og der var ingen andre enn henne som han kunne velte den på. Men hun ble ikke så harm som sorgfull og redd for hva nu ville skje.
Innimellom var hun oppe hos Margret. Piken lå aldeles urørlig og hvit og stirret. Enda hadde hun ikke spurt efter Håkons skjebne – Kristin visste ikke om det var fordi hun ikke torde, eller om hun var blitt aldeles sløv av sin egen jammer.
Utpå eftermiddagen så Kristin at Erlend og Kløng islending gikk sammen gjennom snefokket til ridderloftet. Men det varte bare en kort stund, så vendte Erlend alene tilbake. Kristin så opp et øyeblikk da han kom inn i lyset og gikk forbi henne – siden våget hun ikke vende sine øyne mot den krok av stuen hvor han gjemte seg bort. Hun hadde sett at han var aldeles brutt.
Siden, hun var over på buret et ærend, kom Ivar og Skule løpende og meldte moren at Kløng islending skulle reise i kveld – guttene var sorgfulle, for klerken var deres gode venn. Han pakket sakene sine nu, ville ned til Birgsi i natt –.
Hun hadde alt gjettet hva som var hendt. Erlend hadde budt sin datter til skriveren, og han hadde ikke villet ha den lokkede møen. Men hva denne samtalen hadde vært for Erlend – hun ble svimmel og syk og orket ikke tenke tanken ut.
Dagen efter kom der bud fra prestehuset. Håkon Eindridessøn bad om å få Erlend i tale. Erlend lot svare tilbake at han hadde intet utalt med Håkon. Sira Eiliv sa til Kristin at hvis Håkon kom til å leve, så ville han bli aldeles krøpling – foruten at han hadde mistet sin høyre hånd, hadde han også forslått rygg og hofter svært da han falt fra borgstuetaket. Men hjem ville han, slik han var, og presten hadde lovet å skaffe ham slede. Han angret nu sin synd av fullt hjerte – han sa at Margrets far hadde vært i sin rett, hvordan så loven ble å tyde, men han ville helst at alle gjorde sitt til å dysse ned denne sak, så hans brøde og Margrets skam kunne skjules så meget råd var til. Om eftermiddagen ble han båret ut i sleden, som Sira Eiliv hadde fått låne på Repstad, og presten red selv med ham over til Gauldalen.
Så neste dag, som var askeonsdag, måtte folk fra Husaby gå til bygdens kirke nede på Vinjar. Men ved vespertid fikk Kristin medhjelperen til å lukke seg inn i kirken hjemme.
Hun kjente enda asken på sitt hode da hun knelte ned ved sin stesønns grav og leste paternosterne for hans sjel.
Det var vel ikke stort annet enn benknokene igjen av gutten nu, der nede under stenen. Ben og håret og noe av de klær som de var lagt ned i. Hun hadde sett restene av sin lille søster da de tok henne opp for å føre henne til faren i Hamar. Støv og aske – hun tenkte på sin fars fagre ansikt, på moren med de store øyne i det furete ansikt og skikkelsen som ble ved å holde seg underlig ung og sped og lett, enda hun så tidlig ble gammel av åsyn. De lå under en sten og falt fra hverandre, som hus faller sammen når folket er bortflyttet. Bilder kvarv for henne – de brente rester av kirken hjemme, en gård i Silsådalen som de red forbi når de skulle over til Våge: Husene stod øde og sank sammen, de som drev jorden, torde ikke gå nær efter sol var nede. Hun tenkte på sine kjære døde – deres miner og deres stemmer og smil og vaner og lader – når de selv var bortfarne til hint annet land, så var det så sårt å tenke på deres skikkelser; det var som å minnes sitt hjem når en visste at nu stod det øde og de råtnende stokker skred ned i torven.
Hun satt på pallen i den tomme kirke, lukten av gammel, kald røkelse holdt hennes tanker bundet til bilder av død og timelige tings henfall. Og hun orket ikke løfte sin sjel til å se et glimt av det land hvor de var, hvor all godhet og kjærlighet og troskap til slutt ble flyttet hen og varte. Hver dag, når hun bad for deres sjelefred, syntes det henne selv urimelig at hun skulle be for dem som alt her på jorden hadde eid meget mere fred i sjelen enn hun selv hadde visst av noen stund siden hun ble voksen kvinne. Sira Eiliv sa nok at bønnen for de døde var alltid god – god for en selv dersom hine alt var i freden hos Gud.
Men det hjalp ikke henne. Det tyktes henne at når hennes mødige legeme til slutt råtnet under en sten, så måtte enda hennes urolige sjel vimre omkring et sted nær ved, som en usalig gjenganger flakker og klager omkring de sammensunkne husene på en øde gård. For i hennes sinn ble synden ved å være, som ugressets rotnett gjennomvever mulden. Det blomstret ikke og blusset og duftet ikke mere, men i mulden var det der, blekt og sterkt og levende. Enda for all den ømhet som vellet i hennes sinn da hun så sin husbonds fortvilelse – hun eide ikke vilje til å døve stemmen som spurte i henne, krenket og forbitret – kan du tale slik til meg, har du glemt da jeg gav deg min tro og min ære, har du glemt da jeg var din elskede venn –. Enda hun skjønte at så lenge som denne stemme spurte i henne, så ville hun selv tale til ham som om hun hadde glemt. –
Hun kastet seg i sine tanker for Sankt Olavs skrin, grep efter broder Edvins muldne håndknoker borte i kirken på Vatsfjellet, knyttet sine hender om relikviegjemmene med de små rester av en død kones likklær og et ukjent pinselsvitnes bensplinter – grep til vern om de små levninger som gjennom død og tilintetgjørelse hadde bevart litt av den henfarne sjels kraft – lik den tryllemakt som kan være ved gamle kjempers jordfunne, rustette sverd.
Dagen efter red Erlend inn til kaupangen, bare fulgt av Ulv og en svenn til. Han kom ikke hjem til Husaby i hele fasten, men Ulv hentet hans svennefølge og for ut for å møte ham til midfastetinget i Orkedal.
I enerom med Kristin fortalte Ulv at Erlend hadde avtalt med Tiedeken Paus, den tyske gullsmed i Nidaros, Margret skulle giftes med Tiedekens sønn Gerlak like over påske.
Erlend kom hjem til helgen. Han var nu rolig og fattet, men Kristin syntes å skjønne, dette ville han ikke komme over slik som han var kommet over så meget annet – enten det nu var fordi han dog ikke var så ung mere, eller fordi intet hadde ydmyket ham så dypt. Margret syntes aldeles likeglad med det som faren hadde ordnet for henne.
En kveld, da mann og hustru var alene, sa Erlend dog:
«Hadde hun vært mitt ekte barn – eller mor hennes en ugift kvinne – aldri skulle jeg gitt henne til en fremmed mann mens det er slik med henne; jeg kunne unt både henne og hennes ly og vern. Dette er det styggeste – men slik som hun er byrdig, så kan en ektehusbond best verge henne.»
Men mens Kristin gjorde allting rede til stedatterens bortferd, sa Erlend en dag kort:
«Du er vel ikke så frisk, du, at du orker fare med oss til kaupangen?»
«Hvis du ønsker det, kan du vite jeg skal fare,» sa Kristin.
«Hvorfor skulle jeg ønske det? Har du ikke stått henne i mors sted før, så kan du få slippe nu – noe gammensbryllup blir det ikke. Og fru Gunna på Råsvold og sønnekonen hennes har lovet å minnes frendskapet og komme.»
Så satt Kristin på Husaby mens Erlend i Nidaros gav sin datter til Gerlak Tiedekenssøn.
III
DENNE SOMMEREN, LIKE FØR JONSVAKA, vendte Gunnulf Nikulaussøn tilbake til sitt kloster. Erlend var i byen under Frostatinget; han sendte bud hjem og lot spørre sin kone om hun trodde hun orket dra inn og hilse på mågen. Kristin hadde det bare måtelig, men hun fór dog. Da hun møttes med Erlend, sa denne at broren syntes ham aldeles helsebrutt. De hadde ikke hatt synderlig fremgang med sitt tiltak, brødrene, der nord i Munkefjord. Kirken som de hadde bygget, fikk de aldri innviet, for erkebiskopen kunne ikke fare nord i disse urostider; de hadde hele tiden måttet si messe ved sitt reisealter. Til slutt kom de i mangel på både brød og vin og lys og olje til tjenestene, og da broder Gunnulf og broder Aslak skulle seile til Vargøy for å hente det, hadde finnene gandet, så de kullseilte og måtte sitte tre døgn på et skjær; siden hadde de begge vært syke, og broder Aslak døde efter noen tids forløp. De hadde lidd meget av skjørbuk i langfasten, for de manglet både melmat og urter til den tørre fisken. Så hadde biskop Håkon av Bergen og mester Arne, som stod i spissen for domkapitlet i Nidaros mens herr Pål var ved kurien og ble innviet, befalt de munkene som enda var i live, å vende hjem, og prestene på Vargøy skulle røkte hjorden i Munkefjord inntil videre.
Men enda hun ikke var uforberedt, så ble Kristin allikevel forferdet da hun så igjen Gunnulf Nikulaussøn. Hun fulgtes med Erlend bort til klostret neste dag, og de ble ført til talestuen. Munken kom inn – han holdt seg kroket, hårkransen var blitt rent grå, under de innsunkne øyne var han rynket og mørkebrun, men på den glatte, hvite ansiktshud var der blyfarvede flekker, og slike flekker hadde han også på hånden da han drog den ut av kutteermet og holdt den ut mot henne. Han smilte – og hun så at han hadde mistet flere tenner.
De satte seg ned og snakket en stund, men det var som Gunnulf hadde glemt å tale også. Han nevnte det selv, før de andre gikk:
«Men du, Erlend, er den samme – du synes ikke å være blitt eldre,» sa han og smilte litt.
Kristin visste godt nok selv at hun så elendig ut nu. Og Erlend var vakker der han stod, høy og slank og mørk og velkledd. Enda tenkte Kristin i sitt hjerte at han var dog blitt meget forandret, han med – det var underlig at ikke Gunnulf så det – han hadde før alltid vært så skarpsynt.
Sist på sommeren var Kristin en dag på klesloftet, og fru Gunna fra Råsvold var med henne – fruen var kommet til Husaby for å hjelpe Kristin når hun nu atter skulle i barnsseng. Da hørte de Nåkkve og Bjørgulf synge i tunet mens de slipte sine kniver – en rå og liderlig vise, som de skrålte av fullt gap.
Moren ble ute av seg av vrede, hun gikk ned til svennene og talte til dem i de hårdeste ordelag. Og så ville hun vite hvem de hadde lært slikt av – det var vel i borgstuen, men hvem av mennene lærte slikt til barn. Guttene ville ikke svare. Da kom Skule frem under loftstrappen; han sa at moren kunne tie, for visen hadde de lært av å høre faren synge den –.
Fru Gunna tok i: Fryktet de ikke Gud mere enn at de sang slikt – nu da de ikke kunne vite noen kveld, når de la seg, om de ikke var morløse før hønsene gol. Kristin sa intet og gikk stille inn i huset.
Siden, da hun hadde lagt seg litt ned på sin seng, kom Nåkkve inn og gikk bort til henne. Han tok morens hånd, men sa intet, og så gav han seg til å gråte ganske sakte. Hun talte da mildt og skjemtsomt til ham, bad ham ikke sørge eller kvide, hun hadde nu stått over dette seks ganger, så stod hun vel over den syvende. Men gutten gråt mere og mere. Til slutt måtte han få lov til å krype inn mellom henne og veggen, der lå han og gråt med armene om hennes hals og hodet inntil morens bryst, men hun kunne ikke få ham til å si hva han sørget så for, enda han lå hos henne helt til tjenestekonene bar inn nattverden.
Nåkkve var nu på tolvte året, han var stor for sin alder og ville gjerne syne et mandig og voksent vesen, men han hadde et bløtt sinn, og moren fikk somme tider se at han var meget barnslig. Han var gammel nok til at han hadde kunnet skjønne ulykken med halvsøsteren; moren undret seg på om han også forstod hvor faren var blitt annerledes efter den.
Erlend hadde alltid vært slik at når han ble hissig, kunne han si de verste ting – men før hadde han aldri sagt et menneske onde ord uten i vrede, og han hadde vært snar til å gjøre det godt igjen når han selv ble god. Nu kunne han si hårde og stygge ting med kaldt åsyn. Han hadde vært den verste mann til å banne og sverge; dog hadde han i noe monn lagt av denne vonde vane fordi han så det gjorde hustruen vondt og krenket Sira Eiliv, som han efter hvert hadde fått stor aktelse for. Men aldri hadde han vært uhøvisk eller liderlig i munnen, og han hadde aldri likt seg når andre menn førte slik tale – på det vis hadde han vært meget blygere enn mangen mann som hadde levd et renere liv. Så sårt som det krenket Kristin å høre slikt i sine umyndige sønners munn, helst nu som hun selv gikk slik, og få vite at de hadde lært dette av faren, så var det enda ett som gav henne den bitreste smak i munnen: Hun skjønte at Erlend var enda barnaktig nok til å mene han satte hardt mot hardt når han nu efter skammen med datteren tok urene og sedesløse ord og talemåter i munnen.
Fru Gunna hadde fortalt henne at Margret hadde fått et dødfødt guttebarn en stund før olavsmesse. Fruen ville også vite at Margret skulle allerede ha trøstet seg nokså bra – hun enedes godt med Gerlak, han var snill mot henne. Erlend gikk til datteren når han var i kaupangen, og Gerlak gjorde megen stas av sin hustrufar, men Erlend var ikke synderlig villig til å kjenne den andre for frende. Men Erlend selv hadde ikke nevnt sin datter hjemme på Husaby siden hun for fra gården.
Kristin fikk en sønn igjen, han ble døpt Munan efter Erlends farfar. I all den tid hun lå i lillestuen, kom Nåkkve daglig inn til moren med bær og nøtter som han hadde plukket i skogen, eller kranser som han hadde flettet av legedomsurter. Erlend kom hjem da det nye barnet var tre uker gammelt; han satt meget hos sin hustru og strevet for å være blid og kjærlig – og denne gangen klaget han ikke over at den nyfødte ikke var et møbarn, eller over at det var svakt og utrivelig. Men Kristin svarte lite på hans kjærlige tiltale, hun var stille og fortenkt og bedrøvet – og det gikk svært langsomt for henne med å vinne igjen helsen denne gang.
Hele vinteren igjennom skrantet Kristin, og barnet syntes lite likt til å kunne leve opp. Moren hadde da ikke tanke for stort annet enn den vesle armingen. Så hørte hun bare med halvt øre på all snakken om de stortidender som spurtes denne vinter. Kong Magnus var kommet i den hardeste pengeknipe ved sine forsøk på å skaffe seg herreveldet i Skåne, og han hadde begjært hjelp og utredsler av Norge. Somme av herrene i rådet var nok villige til å støtte ham i denne sak. Men da kongens utsendinger kom til Tunsberg, var fehirden bortreist, og Stig Håkonssøn, som var høvding på Tunsberghus, stengte borgen for kongens menn og gjorde seg rede til å verge den med våpenmakt. Han hadde få folk, men Erling Vidkunssøn, som var hans fastermann og lå på sin gård Aker, sendte fyrgetyve av sine væpnede menn opp i festet, da han selv seilte vestpå. Ved samme leite satte kongens systrunger, Jon og Sigurd Haftorssønner, seg opp mot kongen for en doms skyld som var gått noen av deres menn imot. Erlend lo av dette og sa at Haftorssønnene hadde her vist seg unge og dumme. Misnøyen med kong Magnus var nu stor i landet. Stormennene krevde at en drottsete skulle stilles i spissen for riksstyrelsen og rikets segl gives en norsk mann i hender når kongen for sin skånske handels skyld syntes å ville bli i Sverige den meste tid. Bymennene og geistligheten i kjøpstedene var blitt skremt opp av ryktene om kongens pengelån hos de tyske steder. Tyskernes overmot og vrangvilje mot dette lands lover og seder var alt mere enn nok utålelig, og nu saes det at kongen hadde lovet dem enda større rettigheter og friheter i norske steder, så det ville bli aldeles ulidelig å tåle for de nordmenn som drev handel og allerede hadde vanskelige kår. I almuen holdt seg ryktet om kong Magnus’ hemmelige synd, og mange av sogneprestene på bygden og omvandrende munker var iallfall enige om dette, at de trodde dette var grunnen til at Olavskirken i Trondheim var brent opp. Så søkte bøndene også her årsaken til de mange uhell som i de siste år hadde gått snart over én og snart over en annen bygd – sykdommer på feet, brannaks i kornet, som voldte sott og plager på mennesker og dyr, dårlige avlinger av korn og høy. Så Erlend sa, hadde Haftorssønnene hatt vett til å fare stilt enda en stund og sanke seg ry for vennesælhet og høvdingslig ferd, så skulle folk nok kommet i hu at de var kong Håkons dattersønner, de òg.
Men denne uro falt ned, og der kom det ut av det, at kongen gjorde Ivar Ogmundssøn til drottsete i Norge. Erling Vidkunssøn, Stig Håkonssøn, Haftorssønnene og alle deres følgeslagere ble truet med landrådssak. De falt da til føye, fór inn og forlikte seg med kongen. Der var en mektig mann fra Opplandene som het Ulv Saksessøn, han hadde vært med på Haftorssønnenes tiltak, og han fór ikke til forlik med kongen, men kom til Nidaros efter jul. Han var meget sammen med Erlend i kaupangen, og av ham fikk folk nordenfjells beskjed om sakene slik som Ulv så på dem. Kristin hadde meget imot denne mann; hun kjente ham ikke, men hun kjente hans søster Helga Saksesdatter, som var gift med Gyrd Darre på Dyfrin. Hun var vakker, men meget hovmodig, og Simon likte henne ikke, skjønt Ramborg kom godt overens med henne. Litt ut i fasten kom der brever til sysselmennene at Ulv Saksessøn skulle lyses utleg på tingene, men da var han alt seilt fra landet midt i vintertiden.
Denne vår satt Erlend og Kristin i bygården om påske og hadde det minste barnet, Munan, med seg, for det var en søster i Bakke kloster som var så dyktig legekone at alle syke barn som hun fikk i hender, ble friske hvis det ikke var Guds råd at de skulle dø.
En dag like efter helgen kom Kristin hjem fra klostret med den lille. Svennen og ternen, som hadde fulgt henne, ble med inn i stuen. Erlend var alene der inne, han lå på en av benkene. Da svennen var gått ut og kvinnene hadde lagt av seg kåpene – Kristin satt ved ilden med barnet, og ternen varmet noe olje, som de hadde fått av nonnen – spurte Erlend fra der hvor han lå, hva søster Ragnhild hadde sagt om barnet. Kristin gav korte svar mens hun løste opp reiven, til slutt svarte hun ikke.
«Er det så ille med gutten, Kristin, at du vil ikke si det,» spurte han og var litt utålmodig i tonen. –
«Du har spurt om dette før, Erlend,» svarte hustruen kjølig, «og jeg har gjort rede for det mange ganger. Men når du ikke bryr deg så meget om gutten at du husker det fra dag til annen –»
«Det har hendt meg òg det, Kristin,» sa Erlend, han reiste seg og kom bort til henne, «at jeg har måttet svare deg både to og tre ganger på det som du selv hadde spurt meg om, for du gadd ikke huske hva jeg svarte –»
«Det var visst ikke om så store ting som barnas helse,» sa hun som før.
«Ikke var det om småtidender heller – nu i vinter; meg lå de sterkt på sinnet.»
«Det er ikke sant, Erlend. Det er år og dag siden du talte til meg om de saker som lå deg mest på sinnet –»
«Gå ut, du Signe,» sa Erlend til piken. Han var blitt rød i pannen, han vendte seg til hustruen: «Jeg skjønner hva du sikter til. Om det vil jeg nu ikke snakke med deg så din terne hører på – selv om du er så god venn med henne at du regner det for intet om hun er hos når du ypper trette med din husbond og sier at jeg taler usant –»
«Sist nemmer en deres seder som en bor i bu med,» sa Kristin kort.
«Det er ikke godt å skjønne hva du mener. Aldri har jeg talt ublidt til deg så fremmede hørte på, eller glemt å vise deg sømd og heder for våre tjenestefolk.»
Kristin brast i en underlig syk og skjelvende latter.
«Du glemmer godt, Erlend! I alle disse årene har Ulv Haldorssøn levd hos oss. Minnes du da du lot ham og Haftor følge meg til deg i soveloftet hos Brynhild i Oslo?»
Erlend sank ned i benken – stirret på sin hustru med halvåpen munn. Men hun ble ved:
«Det er ikke meget hendt på Husaby – eller annetsteds – av usømd og uhederlighet som du tenkte på å dølge for dine tjenere – om det var til skam for deg selv eller for din hustru –»
Erlend satt som før og så forferdet på henne.
«Minnes du den første vinteren vi var gift – jeg gikk med Nåkkve, det var slik at det kunne falle vanskelig nok for meg å kreve lydnad og heder av mitt hus – minnes du hvordan du støttet meg –? Minnes du din fosterfar gjestet oss med fremmede fruer og terner og svenner, våre egne folk satt over bordet med oss – minnes du at Munan drog av meg hver trevl jeg kunne skjult meg med, og du satt kyrr og torde ikke stoppe munnen hans –»
«Jesus! Har du gått og gjemt på dette i femten år!» Så slo han øynene opp imot henne – de syntes så underlig lyseblå i blikket, og hans stemme var svak og hjelpeløs. «Enda, Kristin min – tykkes det meg ikke å være slik som at vi to sier uvennlige og beske ord til hinannen –»
«Nei,» sa Kristin, «det skar også verre i mitt hjerte den gangen i julegildet vårt da du skjelte meg ut for jeg hadde kastet kappen min over Margret – og fruer fra tre fylker stod omkring og hørte på det –»
Erlend svarte ikke.
«Enda så laster du meg for det gikk som det gikk med Margret – hver gang jeg fristet å lære henne med ett ord, så løp hun til deg, og du bød meg med uvennlige ord at jeg skulle la møen være i fred – hun var din og ikke min –»
«Lastet deg – har jeg ikke!» svarte Erlend møysommelig, han kjempet hardt for å tale rolig. «Hadde ett av barna våre vært datter, så hadde du vel lettere skjønt at slikt som dette med datter min – det stinger gjennom faren inn til margen –»
«Jeg trodde at jeg hadde vist deg i fjor vår at jeg skjønte,» sa hustruen sakte. «Jeg trengte vel bare minnes min egen far –»
«Allikevel,» mælte Erlend rolig som før, «så var dette verre. Jeg var ugift svenn. Hin mannen – var – gift. Jeg var ikke bundet – jeg var ikke bundet slik,» rettet han seg selv, «at jeg aldri kunne bli løst –»
«Og enda løste du deg ikke,» sa Kristin. «Minnes du hvordan det bar til at du ble løst –?»
Erlend sprang opp og slo til henne i ansiktet. Efterpå stod han forferdet og stirret – der kom et rødt merke på det hvite kinn. Men hun satt stiv og stille med harde øyne. Barnet hadde gitt seg til å gråte forskrekket – hun rugget det litt i fanget og tysset på det.
«Det – det var ondt sagt, Kristin,» sa mannen usikkert.
«Sist du slo meg,» mælte hun lavt, «bar jeg barnet ditt under mitt hjerte. Nu har du slått meg mens jeg satt med sønnen din på fanget –»
«Ja vi får jo disse ungene støtt –,» skrek han utålmodig.
De taug. Erlend gav seg til å gå fort opp og ned på gulvet. Hun bar barnet inn i kleven og la det i sengen; da hun igjen kom i klevedøren, stanset han foran henne:
«Jeg – jeg skulle ikke slått deg, Kristin min. Jeg ønsker jeg hadde ikke gjort det – jeg kommer vel til å angre det like lenge som jeg angret den forrige gangen. Men du – du har latt meg høre før at du synes jeg glemmer altfor lett. Men du glemmer intet – ingen urett jeg har gjort deg. Jeg har da fristet – fristet å være deg en god husbond, men det tykkes deg vel ikke verd å minnes. Du – du er vakker, Kristin –,» han så efter henne da hun gikk forbi ham.
Å, husfruens stille og verdige lader var like skjønne som ungmøens svaie ynde, hun var bredere over barmen og hoftene, men hun var også høyere; hun holdt seg rank, og halsen bar det lille runde hode like stolt og deilig. Det bleke, stengte ansikt med de store, mørkegrå øyne egget og hisset ham like meget som det runde, rosenrøde barneåsyn hadde egget og hisset hans urolige sinn ved sin underlige ro. Han gikk bort og tok hennes hånd:
«For meg, Kristin, blir du alle dage den vakreste av alle kvinner, og den kjæreste –»
Hun lot ham holde hånden, men gjengjeldte ikke trykket. Og han slengte den fra seg; hissigheten tok vold over ham igjen:
«Glemt, sier du jeg har. Det er vel ikke alltid den største synden, det – å glemme. Jeg har aldri tedd meg som noen from mann, men jeg minnes det som jeg lærte av Sira Jon da jeg var barn, og Guds tjenere har minnet meg om det siden. Synd er det å ruge og minnes de synder vi har skriftet for presten og bøtet for Gud og fått hans forlatelse for av prestens hånd og munn. Og ikke er det av fromhet, Kristin, at du alltid river opp disse gamle syndene våre, men du vil holde kniven imot meg hver gang jeg gjør deg imot –»
Han gikk fra henne og kom tilbake:
«Herskesyk –. Gud vet at jeg elsker deg, Kristin – enda jeg ser at du er herskesyk, og aldri har du tilgitt meg at jeg gjorde urett mot deg og lokket deg til urett. Jeg har tålt meget av deg, Kristin, men jeg vil ikke mere tåle at jeg aldri skal få fred for disse gamle ulykkene, og ikke at du taler til meg som jeg var trellen din –»
Kristin skalv av sinnsopprør da hun svarte:
«Ikke har jeg talt til deg som du var en trell. Har du en gang hørt meg tale hårdt eller heftig til noe menneske som kunne regnes for min mindremann – om det enn var det udugeligste og dårligste blant våre tjenestehjon – jeg vet meg fri for Gud i den synd å ha krenket hans fattige i ord eller dåd. Men du skulle være min herre, deg skulle jeg lyde og hedre, bøye meg for og støtte meg til nest Gud – efter Guds lov, Erlend! Og har jeg tapt tålmodigheten og har jeg talt til deg slik som det ikke sømmer seg en hustru å tale til bonden sin – så har det vel vært fordi du gjorde det vanskelig for meg mangen gang å bøye min uforstand under ditt bedre skjønn, hedre og lyde min husbond og herre så meget som jeg helst ville – og kan hende jeg ventet at du – kan hende jeg trodde at jeg kunne egge deg til å vise du var mann og jeg bare en arm kvinne –
– Men trøst deg, Erlend. Jeg skal ikke krenke deg med ord mere, og efter denne dagen skal jeg aldri glemme å tale til deg så blidt som du var trellers ætling –»
Erlend var blitt mørkerød i ansiktet – han løftet knyttneven mot henne – så snudde han brått om på hælen, grep sin kappe og sverdet fra benken ved døren og fór ut.
Det var solskinn og hvass blåst ute – kaldt i luften, men blanke gnister av frosne tøvannsdråper stenket mot ham fra takskjegg og fra vindruskede trekroner. Sneen på hustakene lyste som sølv, og bakom de svartgrønne skogåser omkring byen tindret fjellene kaldblå og blankhvite i den hvasse og lysende vintervårdag.
Erlend strøk gjennom gatene og veitene – fort, på må og få. Det kokte i ham – hun hadde hatt urett, så soleklar urett fra først av, og han hadde hatt rett, og han hadde forløpt seg og slått til henne og minket sin rett – men hun hadde urett. Hvor han nu skulle gjøre av seg, visste han ikke. Ikke hadde han hug til å gå inn hos kjenninger, og hjem ville han ikke gå –.
Der var noen uro i kaupangen. En stor byrding fra Island – den første i vår – var kommet inn til bryggene om formiddagen. Erlend drev vest gjennom veitene og kom ut ved Marteinskirken, gikk ned mot geilene. Der var allerede ståk og skrik i skytningene og fra tavernene, skjønt det var tidlig på eftermiddagen. I sin ungdom hadde han selv kunnet gå inn i slike hus – med venner og feller. Men nu ville folkene glo øynene ut av hodene sine og slite opp kjeftlæret efterpå hvis sysselmannen i Orkdølafylke, gårdfast i kaupangen, med øl og mjød og vin i overflod hjemme hos seg selv, gikk inn på en skytning og bad om en drikk av det vonde ølet deres. Men sannelig var det det som han hadde mest hug til – sitte og drikke med småbønder som var i by, og tjenestekarer og sjøfolk –. Der ble ikke leven om de karene la til kvinnene sine pust under øret, og vel var de farne da – i røde helvete, hvordan skulle en mann råde med en kone når han ikke kunne pryle henne for hennes ætts og sin egen heders skyld – tevles i ord med kvinner kunne da ikke Puken selv. Troll hun var – og så vakker – han skulle bare kunne slå henne til hun ble god –.
Klokkene tok til å ringe folk sammen til vesper fra alle byens kirker – vårvinden veltet tonene til et røre over ham i den urolige luft. Hun gikk vel til Kristkirken nu, det hellige trollet – skulle klage for Gud og Maria mø og Hellig Olav at hun hadde fått blakk under øret av bonden sin. Erlend sendte sin kones vernehelgener en hilsen av syndige tanker mens klokkene klang og gjallet og ringte. Han styrte sin gang mot Gregoriuskirken.
Hans foreldres graver var foran Anna-alteret i langhusets nordre omfang. Mens han leste sin bønner, ble han vár at fru Sunniva Olavsdatter med sin terne kom inn av kirkedøren. Da han var ferdig med å be, gikk han bort og hilste henne.
Det hadde vært slik mellom dem i alle årene siden han ble kjent med fruen, at de skulle tøve og skjemte nokså fritt hver gang de møttes. Og denne kvelden, mens de satt på pallen og biet på at aftensangen skulle begynne, var han så kåt at hun måtte flere ganger minne ham om, de var da i kirken, og der kom stadig folk inn.
«Ja ja,» sa Erlend, «men du er så fager i kveld, Sunniva! Det er godt å skjemte med en frue som har så blide øyne –»
«Du var nu ikke verd, Erlend Nikulaussøn, at jeg skulle se på deg med blide øyne –,» sa hun leende.
«Da vil jeg komme og skjemte med deg når det er blitt mørkt,» svarte Erlend likeens. «Når messen er utsungen, skal jeg følge deg hjem –»
Nu kom prestene i sanghuset, og Erlend gikk over i det søndre skip, stilte seg mellom mennene.
Da tjenesten var til ende, gikk han ut av hoveddøren. Han så fru Sunniva og hennes terne et stykke nede i gaten – tenkte det var bedre han ikke fulgte henne, men gikk like hjem. I det samme kom en flokk islendinger fra byrdingen oppover gaten, de gikk og holdt i hverandre og ravet og syntes å ville stenge veien for de to kvinner. Erlend løp efter fruen. Straks sjøfolkene så en herre med sverd ved beltet komme imot seg, vek de til side og lot kvinnene få gangrom.
«Det blir nok best jeg følger deg hjem allikevel,» sa Erlend, «her er urolig i kaupangen i kveld.»
«Kan du vite, Erlend – så gammel kone som jeg er – kan hende liker jeg ikke ille at noen menn synes jeg er så vakker enda, de gidder stenge veien min –»
Det var ikke mere enn ett som en høvisk mann kunne svare til det.
Han kom hjem til sin egen gård neste morgen i grålysningen, stod litt utenfor stuehusets stengte dør, frossen, dødstrett, hjertesyk og led. Dundre opp husfolket, gå inn og krype i seng til Kristin, som lå med barnet ved barmen – nei. Han hadde på seg nøkkelen til det østre bursloftet; der lå noe gods som han var ansvarlig for. Erlend låste seg inn, drog av støvlene og bar sammen noe vadmelsvev og tomsekker oppå halmen i sengestedet. Han tullet kappen om seg, krøp under sekkene og hadde hell til å sovne fra allting, uttrett og fortumlet som han var.
Kristin var blek og forvåket da hun satte seg til morgenmåltidet med sitt husfolk. En av svennene sa at han hadde bedt husbonden komme til bords – han lå oppe i østburet – men Erlend hadde bedt ham fare fienden i vold.
Erlend skulle møte ute på Elgeseter efter dagmessen, være vitne ved noen gårdhandler. Men han fikk vridd seg fra måltidet efterpå i refektoriet og fra Arne Gjavvaldssøn, som heller ikke kunne bli og drikke med brødrene, men endelig ville ha Erlend med seg inn til Ranheim.
Efterpå angret han at han hadde skilt lag med de andre – ble forferdet da han gikk alene mot byen – nu var han nødt til å tenke over hva han hadde gjort. Et øyeblikk var han fristet til å gå like ned i Gregoriuskirken – han hadde lov til å skrifte for en av prestene der når han var i Nidaros. Men hvis han gjorde det igjen, efter han hadde skriftet, så var synden meget større. Han måtte heller bie litt –.
Hun måtte tro det nu, Sunniva, at han var en kjykling som hun hadde tatt med bare neven. Men nei så djevelen heller om han hadde trodd en kvinne skulle evnet å lære ham så meget nytt – her gikk han enda og gispet over det som han var kommet ut for. Han hadde bilt seg inn at han var tålelig forfaren i ars amoris eller hva de lærde menn kalte det. Hadde han vært ung og grønn, så ville han vel vært kry og syntes det var gildt. Men han likte ikke konen – det gale kvinnfolket, han var lei henne, han var lei alle kvinner uten sin hustru – og han var lei av henne med! Ved korset, han hadde vært så gift med henne at han var blitt aldeles from selv – for han hadde trodd på hennes fromhet – men det var en vakker lønn han hadde fått av sin fromme husfrue for sin trofasthet og kjærlighet – troll som hun var! Han husket hennes sviende ondskapsfulle ord fra kvelden forut – så hun syntes han bar seg som han skulle være ættet fra treller –. Og hun den andre, Sunniva, mente vel at han var aldeles uerfaren og valen, for han hadde latt seg overrumple og synt noen forskrekkelse over hennes elskovskunster. Han skulle nu vise henne han var ikke mere hellig mann enn hun var kone –. Han hadde lovet henne å komme ned i Bårdsgården til natten – så kunne han like gjerne gå; synden hadde han gjort, han kunne like gjerne ta med den gammen som bød seg til –.
Når han allerede hadde brutt sin tro til Kristin – og hun selv hadde voldt det med sin onde og urimelige ferd mot ham –.
Han gikk hjem, drev i stallene og uthusene og lette efter noe å bruke munn for, trettet med prestens deie fra spitalen fordi hun hadde båret malt inn i tørkehuset, enda han visste godt hans husfolk fikk ikke bruk for kjølnen denne gang, mens de var i byen. Han ønsket han hadde hatt guttene sine her, det hadde vært selskap i dem –. Han ønsket han kunne reist hjem til Husaby med det samme. Men han var nødt til å bie i kaupangen på brevene sydfra – det var for vågalt å ta mot slike bud i sitt hjem ute på bygden.
Husfruen kom ikke inn til kveldsmåltidet – hun lå på sengen inne i kleven, sa Signe, hennes terne, og så bebreidende på sin husbond. Erlend svarte barsk at han hadde ikke spurt efter hennes frue. Da folkene hadde forlatt stuen, gikk han inn i kleven. Der var stummende mørkt. Erlend bøyde seg over henne i sengen:
«Gråter du?» spurte han meget sakte, for hun pustet så rart. Men hun svarte tykkmælt at det gjorde hun ikke.
«Er du trett? Ja, jeg vil nu også gå til ro,» sa han sakte.
Kristins stemme dirret da hun mælte:
«Da ville jeg helst, Erlend, at du går og legger deg i natt der hvor du lå siste natten.»
Erlend svarte ikke. Han gikk ut og bar lyset fra stuen inn i kleven, låste opp sin kleskiste. Han var godt nok kledd til å kunne gå hvor det skulle være, for han bar det fiolblå kothardi siden han hadde vært på Elgeseter om formiddagen. Men nu byttet han klær, langsomt og eftertrykkelig – fór i rød silkeskjorte og en musegrå, halvsid fløyelskofte med små sølvbjeller på ermesnippene, børstet sitt hår og tvettet hendene. Alt imens så han bort til hustruen – hun taug og rørte seg ikke. Så gikk han uten å by god natt. Neste dag kom han åpenlyst hjem til gården ved dugurdstid.
Dette stod hen en ukes tid. Da kom Erlend hjem til seg selv en kveld, han hadde vært et ærend oppe ved Hangrar og fikk vite at Kristin var ridd hjem til Husaby om morgenen.
Det var han allerede klar over, at aldri hadde en mann hatt mindre gammen av en synd enn han hadde av denne handelen sin med Sunniva Olavsdatter. Han var i sitt hjerte så herjende kjed det avsindige mennesket – lei henne mens han lekte og kjælte. Uvøren hadde han også vært – det var vel ute over by og bygd alt at han hadde fått sin nattegang i Bårds gård – og ikke var Sunniva verd at han skulle flekke til sitt rykte for hennes skyld. Av og til hadde han også tenkt på at det kunne dra følger efter seg – en husbond hadde konen da, slik han var, halvgammel og sykelig, det var synd på Bård, som var gift med slik en vill og vettløs kvinne, han var visst neppe den første som hadde gått mannens ære for nær. Og Haftor – men han hadde ikke husket på, da han innlot seg med Sunniva, at hun var Haftors søster, det kom han først i hu da det var for sent. Det var så ille som det kunne være – og nu skjønte han at Kristin visste det.
Hun kunne nu vel ikke finne på å gi ham sak for erkebiskopen – kreve lov til å flytte fra ham. Hun hadde Jørundgård å ty til – men det var umulig for henne å fare over fjellet på denne årstid, aldeles umulig hvis hun ville ha de små barn med, og Kristin reiste ikke fra dem. Nei, hun kunne ikke fare på skip heller med Munan og Lavrans så tidlig på våren, trøstet han seg. Å, men det ville være ulikt Kristin å kreve erkebiskopens hjelp mot ham – hun hadde grunn til det – men han skulle godvillig vike sengen deres – til hun skjønte at han angret oppriktig. Kristin kunne aldri ville la dette bli åpenbar sak. Men han skjønte det var en god stund siden han riktig hadde visst om sin kone hva hun kunne gjøre eller ikke gjøre.
Han lå om natten i sin egen seng og tenkte hit og dit.
Det gikk opp for ham at han hadde stelt seg enda mere uvettig enn han hadde skjønt fra først av – da han innlot seg på dette elendige eventyr nu mens han stod midt oppe i de største råd.
Han bannet seg selv som enda var en slik narr for sin kone at hun hadde kunnet drive ham til dette. Han bannet Kristin og Sunniva. I djevelens navn, han var da ikke mere kvinnekjær enn andre menn – hadde heller hatt med færre å skaffe enn de fleste andre som han visste om. Men det var som fienden selv laget det for ham – han kunne ikke komme nær en kvinne uten han stod i vasemyren oppunder armene –.
Nu skulle det være slutt. Gud være lovet og priset for han hadde annet under hender. Snart, snart så fikk han vel fru Ingebjørgs brev. Ja, kvinnfolktull slapp han ikke i denne saken heller, men det var vel Guds straff for hans synder i ungdommen. Erlend lo ut for seg i mørket. Fruen måtte skjønne at det var slik som de klart hadde lagt frem for henne. Det gjaldt om det skulle bli en av hennes sønner eller hennes frillesøsters sønner som nordmennene satte opp mot kong Magnus. Og hun elsket sine barn med Knut Porse slik som hun aldri hadde elsket de andre barna sine –.
Snart, snart – så var det den hvasse vind og det salte brim som skulle fylle hans favn. Gud i Himmerike, det skulle bli godt å la seg bløte igjennom av havsbårene og blåse friskt inn til margen – være kvitt alt kvinnekjønn en liflig lang tid.
Sunniva – hun kunne tenke hva hun ville. Han gikk ikke dit mere. Og Kristin kunne gjerne fare til Jørundgård for ham. Det ville kan hende nettopp være det tryggeste og beste for henne og barna, om de var vel av veien i Gudbrandsdalen i sommer. Siden ble han nok venner med henne igjen –.
Neste morgen red han opp i Skaun. Han hadde allikevel ikke ro på seg før han fikk vite hva hustruen aktet å gjøre.
Hun tok imot ham, høvisk, blid og kjølig, da han utpå dagen kom til Husaby. Uspurt sa hun ikke et ord til ham, heller ikke et uvennlig, og hun mælte ikke imot da han om kvelden, likesom prøvende, kom bort for å legge seg i husbondssengen. Men da de hadde ligget en stund, forsøkte han nølende å legge sin hånd på hennes bryst.
Kristins stemme skalv, men Erlend kunne ikke skjønne om det var av sorg eller av forbitrelse, da hun hvisket:
«Så ringe mann er du vel ikke, Erlend, at du vil gjøre dette verre for meg. Ikke kan jeg yppe trette med deg, barna våre sover omkring oss. Og siden jeg har syv sønner med deg, vil jeg helst at husfolket vårt skal ikke skjønne at jeg vet jeg er en krenket kone –»
Erlend lå lenge før han våget seg til å svare:
«Ja. Gud nåde meg, Kristin, jeg har krenket deg. Jeg hadde ikke – hadde ikke gjort det hvis jeg kunne tatt det lettere at du talte så grumme ord til meg den dagen i Nidaros. – Det er ikke slik at jeg er kommet hjem for å tigge deg om forlatelse, for jeg vet vel at det ville være en stor ting å be deg om nu –»
«Jeg skjønner at Munan Bårdssøn sa sant,» svarte konen, «den dag kommer aldri da du står opp og selv tar skylden for det du har ustelt. Gud får du vende deg til og søke forlik med – meg trenger du mindre å be om tilgivelse enn ham –»
«Ja, jeg skjønner det,» sa Erlend bittert. Så taltes de ikke mere ved. Og neste morgen red han tilbake til Nidaros.
Han hadde vært i byen noen dager da fru Sunnivas terne kom til ham i Gregoriuskirken en kveld. Erlend syntes han fikk dog tale med fruen en siste gang og bad piken holde vakt i kveld, så skulle han komme den samme veien som ellers.
Han hadde måttet krype og klyve som en hønsetyv for å komme opp i loftet hvor de hadde holdt til. Nu skammet han seg syk for han hadde gjort seg slik til narr – i sin alder og stilling. Men i førstningen hadde det moret ham å fare frem så ungdommelig.
Fruen tok imot ham i sengen:
«Du kommer sent omsider?» lo hun og gjespet. «Skynd deg nu, venn, og kom i seng, så kan vi siden tales ved hvor du har vært så lenge –»
Erlend visste ikke riktig hva han skulle gjøre eller hvordan han skulle få sagt henne det som lå ham på sinne. Uvilkårlig tok han til å løse opp klærne sine.
«Uvørent har vi to stelt oss, Sunniva – det er visst urådelig at jeg blir her i natt. Bård må da vel være ventendes hjem en gang?» sa han.
«Er du redd husbond min?» spurte Sunniva ertende. «Du har da selv sett, Bård ikke så meget som la på ørene når vi skjemtet like for øynene hans. Får han spurt at du har hatt din gang her i gården, så skal jeg nok få gjort ham klok på at det er bare det gamle våset. Han tror meg altfor godt –»
«Ja, han synes å tro deg altfor godt,» lo Erlend og grov sine fingre inn i det lyse håret og de faste, hvite skuldre.
«Sier du det –,» hun tok opp om hans håndledd. «Du tror konen din, du òg? Jeg var enda blyg og ærbar, jeg, da Bård fikk meg –»
«Min kone vil vi holde utenfor dette,» sa Erlend hvast og slapp henne.
«Hvi så –? Tykkes deg mere usømmelig at vi taler om Kristin Lavransdatter enn om herr Bård, husbond min.»
Erlend bet tennene sammen og svarte ikke.
«Du er visst av de mennene, du Erlend,» sa Sunniva spotsk, «som tror at du er så vinnende og vakker, det kan neppe regnes en kvinne til last at hennes dyd var som skrøpelig glar for deg – hun kan være fast som stål ellers.»
«Jeg har aldri trodd det om deg,» svarte Erlend rått.
Sunnivas øyne glitret:
«Hva ville du meg da, Erlend – når du var så vel gift?»
«Jeg har sagt du skal ikke nevne min hustru –»
«Din hustru eller min mann –»
«Du var alltid den som tok på å tale om Bård, og du var verst til å spotte ham,» sa Erlend forbitret. «Og om du ikke hadde spottet ham i ord – jeg kunne vel vite hvor kjær du hadde hans ære når du tok deg en annen mann under bonden din. Hun – blir ikke ringere av det at jeg har misgjort.»
«Er det det du vil si meg – at du har Kristin kjær, enda du liker meg vel nok til å leke med meg –»
«Jeg vet ikke hvor vel jeg liker deg – du viste at du likte meg –»
«Og Kristin skjønner ikke på din kjærlighet?» hånet hun. «Jeg har da sett hvor blidt hun bruker å se til deg, Erlend –»
«Hold munn nu,» skrek mannen. «Hun visste kan hende hva jeg var verd,» sa han hårdt og hatefullt. «Du og jeg kan vel være hinannens like –»
«Er det slik,» spurte Sunniva truende, «at jeg skulle være en svepe for deg, som du ville tukte din hustru med –?»
Erlend stod og pustet:
«Du kan kalle det det. Men du la deg selv for hånden min –»
«Vokt deg,» sa Sunniva, «at ikke den svepen rammer deg selv –»
Hun satt opp i sengen og biet. Men Erlend gjorde ikke mine til å si imot eller søke utsoning med sin venninne. Han kledde seg ferdig og gikk uten å si mere til henne.
Han var ikke meget fornøyd med seg selv eller den måten som han hadde skilt seg fra Sunniva på. Det var ikke noen ære ved det for ham selv. Men det fikk være det samme – han var iallfall kvitt henne nu.
IV
DENNE VÅR OG SOMMER så de ikke stort til husbonden hjemme på Husaby. De gangene han var på gården sin, møttes han og husfruen med høviskhet og vennlighet. Erlend fristet ikke på noe vis å bryte den vegg hun nu reiste mellom dem, enda han nok ofte så forskende efter henne. Ellers syntes han å ha meget å tenke på utenfor hjemmet. Efter gårdens drift spurte han aldri med ett ord.
Dette nevnte også husfruen da han like efter korsmesse ville ha at hun skulle følge med ham til Raumsdalen. Han hadde ærend på Opplandene – ville hun ikke ta med barna, dvele en stund på Jørundgård, se til frender og venner i dalen? Men det ville ikke Kristin på noen vilkår.
Han var i Nidaros i lagtingstiden og siden ute i Orkedalen, så kom han hjem til Husaby, men fikk straks travelt med å bu seg til en Bjørgvins-reise. Margygren lå ute ved Nidarholm, og han biet bare på Haftor Graut, som han skulle seile i følge med.
Tre dager før margretmesse begynte de slåttonnen på Husaby. Det var det vakreste vær, og da folket gikk tilbake til engene efter dagmålshvilen, ville Olav rådsdreng at også barna skulle følge med.
Kristin var på klesburet, som lå i andre stokkverk av ridderloftet. Huset var bygget slik at en utvendig trapp førte opp til dette rom, og der var en sval utenfor, men tredje stokkverk raget utover, og opp til dette var der bare en løsstige og en lem fra klesburet. Den stod åpen, for Erlend var oppe i våpenloftet.
Kristin bar ut den pelskappen som Erlend ville ha med på sjøreisen, og ristet den i svalen. Da ble hun vár dånet av en stor rytterflokk, og i det samme så hun folk ri ut av skogen på Gauldalsveien. Neste nu stod Erlend ved hennes side:
«Var det slik, sa du, Kristin, all ilden ble slukket i ildhuset i morges?»
«Ja, Gudrid veltet soddkjelen, vi må låne varme hos Sira Eiliv –»
Erlend så over til prestehuset:
«Nei, han må ikke bli blandet inn i dette. Gaute,» kalte han sakte ned til gutten som somlet under burssvalen, lettet på den ene riven efter den andre og hadde ulyst til å gå i høybergingen. «Kom hit opp i trappen – ikke lenger, ellers kan de se deg.»
Kristin stirret på sin mann. Slik hadde hun ikke sett ham før – den spente, våkne ro i hans stemme, i ansiktet, mens han speidet syd mot veien – over hele hans lange, smidige skikkelse da han løp inn i loftet og straks efter kom tilbake med en flat pakke innsydd i lerret. Han gav den til gutten:
«Gjem den innpå barmen din – og merk vel hva jeg sier deg. Du må berge disse brevene – det gjelder mere enn du kan skjønne, Gaute min. Ta riven din over akslen og gå rolig nedover jordet til du kommer til olderkjerrene. Hold deg innimellom buskene ned til skogen – du er vel kjent der, vet jeg – snik deg gjennom det tetteste stykke hele veien over til Skjoldvirkstad. Se deg vel for om det er rolig på gården. Merker du tegn til uro eller fremmedfolk omkring, så gjem deg. Men er du viss på det er trygt, så gå ned og gi det til Ulv hvis han er hjemme. Men kan du ikke få lagt brevene i hans hånd mens du er viss på at ingen er nær, så brenn dem det snareste som råd er til. Men ta vel vare på at både skrift og segl går aldeles til grunne, og at det ikke kommer i annen manns vold enn Ulvs. Gud hjelpe oss, sønn min – det er store saker å legge en tivinters gutt i hendene, mange gode menns liv og velferd – skjønner du at det gjelder meget, Gaute?»
«Ja, far. Jeg har skjønt alt som I har sagt meg.» Gaute løftet sitt lille lyse, alvorsfulle ansikt der i trappen.
«Si til Isak, hvis ikke Ulv er hjemme, at han må ri bent ut til Hevne og fare i hele natt – si til dem som han vet nok, at jeg tror her er sprunget opp motbør, og jeg frykter det er galdret for ferden min. Skjønner du?»
«Ja, far. Jeg minnes alt I har sagt meg.»
«Gå da. Gud verge deg, sønn min.»
Erlend løp opp i ridderloftet, ville slippe ned lemmen, men Kristin var alt halvveis innigjennom hullet. Han biet til hun var oppe, så lukket han og sprang bort til en kiste, tok opp noen brevskaper. Han rev seglene av og tråkket dem ut på gulvet, slet skinnene i filler og knyttet dem sammen om nøkkelen, slapp alt ut av gluggen mot jordet ned i neslene som grodde høyt bakom buret. Med hendene om lukekarmen stod han og stirret efter den lille gutt som gikk i randen av kornåkeren ned mot engen, hvor slåttefolkene skred i rad med ljåer og river. Da Gaute ble borte i det lille holtet mellom åkeren og engen, stengte han luken. Hovslagene lød høyt og nært ved gården.
Erlend snudde seg mot sin hustru:
«Kan du få skaffet unna det som jeg kastet ned nu – la Skule, han er klok – si at han får støpe det ned i kulen bakom fjøset. Deg vil de vel ha et øye med og kanskje også med de store drengene. Men ransake deg vil de vel neppe –,» han puttet seglbruddene inn på hennes barm. «Kjennelige er de vel ikke mere, men –»
«Er du i noen fare, Erlend,» spurte hun stilt. Da han så ned i hennes åsyn, tok han imot de utbredte armer. Et øyeblikk knuget han henne inn til seg:
«Jeg vet ikke, Kristin. Det vil snart vise seg. Tore Eindridessøn rir i brodden for svennene, og herr Bård er med, så jeg rett. Jeg venter meg ikke at Tore kommer hit for det gode –»
Nu var rytterne i tunet. Erlend stod et øyeblikk. Så kysset han hustruen heftig, åpnet luken og løp ned. Da Kristin kom ut på svalen, stod Erlend i gården og hjalp fehirden, som var en eldre mann og tungfør, av sadelen. Det var minst tredve væpnede svenner med herr Bård og sysselmannen i Gauldølafylke.
Idet Kristin gikk fremover tunet, hørte hun den siste si:
«Jeg kan hilse deg fra mågene dine, Erlend. Borgar og Guttorm nyter kongens gjestevennskap i Veøy, de, og jeg tenker at Haftor Toressøn har alt gjestet Ivar og guttungen hjemme på Sundbu ved dette leite. Grauten tok herr Bård i kaupangen i går morges.»
«Og nu er du kommet hit for å byde meg til det samme hirdmannsstevnet, kan jeg skjønne,» sa Erlend smilende.
«Det er så det, Erlend.»
«Og så skal dere vel ransake her på gården? Å, jeg har da vært med på slikt så mange ganger at jeg skulle kjenne fremferden –»
«Så store saker som landrådssak har du nu ikke hatt under hender,» sa Tore.
«Nei, ikke før nu,» sa Erlend. «Og det ser ut som jeg spiller med de svarte brikkene, Tore, og du har gjort meg matt – ikke så, frende?»
«Vi skulle nu finne de brevene du har fått fra fru Ingebjørg Håkonsdatter,» sa Tore Eindridessøn.
«De er i den kisten med de røde hinnene på, oppe i ridderloftet – men der står ikke stort uten slike hilsener som kjærlige frender bruker å skikke hinannen, i dem – og gamle er de alle. Stein her kan følge dere opp –»
De fremmede svennene var steget av hestene, og husfolket på gården stimet inn på tunet nu.
«Det stod mere i det som vi tok fra Borgar Trondssøn,» mælte Tore. Erlend plystret sakte.
«Vi kan vel gå inn i stuen,» sa han, «her tar til å bli folksomt.»
Kristin fulgte efter mennene inn i hallen. På et tegn av Tore ble et par av de fremmede svennene med.
«Du får gi fra deg sverdet ditt, Erlend,» sa Tore av Gimsar da de stod der inne, «til tegn på at du er vår fange.»
Erlend slo seg på lendene for å vise han bar ikke annet våpen enn dolken i beltet. Men Tore sa igjen:
«Du får rekke oss sverdet ditt til tegn –»
«Ja, skal det gå så fint til så –,» sa Erlend, han lo litt. Han gikk bort og tok sitt sverd fra knaggen, holdt om balgen og bød Tore Eindridessøn hjaltet med en liten bøyning.
Gamlingen fra Gimsar løste fatlene, drog det helt ut og strøk med en finger efter blodriflen.
«Var det dette sverdet, Erlend, som du –?»
Erlends blå øyne glitret som stål, munnen hans ble en smal stripe:
«Ja. Det var med dette sverdet jeg tuktet din sønnesønn da jeg fant ham hos datter min.»
Tore stod med sverdet, han så ned på det og mælte truende.
«Du som selv skulle hevde loven, Erlend – du måtte vel vite at den gangen gikk du litt lenger enn loven følger med deg –»
Erlend slengte hodet tilbake, heftig og blussende:
«Det er en lov, Tore, som ikke kan skiples av konger eller tingalmue – at sine kvinners ære verger en mann med sverdet –»
«Det er godt for deg, Erlend Nikulaussøn, at ingen mann har latt den loven gjelde mot deg,» svarte Tore av Gimsar hatefullt. «Da hadde du trengt å ha så mange liv som katten –»
Erlend sa tirrende langsomt:
«Er ikke dette målet så alvorlig at det tykkes dere utidig dere blander inn de gamle sakene fra min ungdom –?»
«Jeg vet ikke om Bård i Lensviken synes det er så gamle saker.» Erlend fór opp og ville til å svare, men Tore skrek i: «Du skulle friste først, Erlend, om frillene dine er så kloke de kan lese skrift, før du løper på nattegjesting med lønnbrever i brokbåndet. – Spør du Bård der, hvem som varet oss ad at du fór med svikråd mot kongen din, som du har svoret troskap og tatt syssel i len av –»
Uvilkårlig førte Erlend en hånd opp mot brystet – et øyeblikk så han på sin hustru, og blodrødmen skyllet mørkt over hans åsyn. Da løp Kristin frem og kastet sine armer om hans hals. Erlend så ned i hennes ansikt – han så intet i det uten kjærlighet.
«Erlend – husbond!»
Fehirden hadde hittil holdt seg nesten ganske taus. Nu gikk han bort til de to og mælte sakte:
«Kjære husfrue – kan hende det var best at I tok barna og tjenestekvinnene med eder inn i fruerstuen og var der så lenge som vi er på gården.»
Erlend slapp sin hustru med et siste trykk av sin arm om hennes skulder:
«Det er best, Kristin min egen – gjør som herr Bård råder, du.»
Kristin løftet seg på tå og bød ham sin munn. Så gikk hun ut i tunet. Og frem av den forvirrede folkemasse samlet hun sine barn og tjenestekonene, fikk dem med seg inn i lillestuen – annen fruerstue var der ikke på Husaby.
I flere timer satt de der, og husfruens ro og fatning holdt den redde flokk noenlunde i tømme. Så kom Erlend inn, våpenløs og reisekledd. To fremmede svenner ble stående nede ved døren.
Han tok de eldste sønner i hånden og løftet de minste i sine armer mens han spurte hvor Gaute var henne: «– men du får hilse ham, Nåkkve. Han er vel strøket til skogs med buen sin som han pleier. Si han kan gjerne få ha den engelske fotbuen min allikevel, som jeg nektet ham i søndags.»
Kristin knuget ham inntil seg uten å si noe.
«Når kommer du tilbake, Erlend venn?» hvisket hun bønnlig.
«Det blir når Gud vil, hustru min.»
Hun stod tilbake, kjempende for ikke å bryte sammen. Han pleide ellers aldri å tale til henne annerledes enn at han kalte henne ved døpenavnet hennes, og disse hans siste ord rystet henne inn til hjerterøttene. Det var som hun først nu fullelig skjønte hva som var hendt.
Ved soleglads leite satt Kristin oppe i haugen nord for husene.
Hun hadde aldri sett himmelen så rød og gylden før. Over åsen midt imot lå en stor sky; den hadde form som en fugleving, det glødet i den som jern i avlen, det lyste klart som rav. Små gyldne fnugg som fjær løste seg opp og svømte ut i luften. Og dypt nede på sjøen i dalens bunn lå en speiling av himmelen og skyen og åsen derover – det syntes som det skulle være nede der fra dypet at brannskjæret flommet opp og la seg over alt hun så.
Gresset i engene var utvokst, og stråenes silkehaler skinte i mørknende rødt under det røde lys fra himmelen; byggen hadde skutt aks og fanget glansen på de unge, silkeblanke snerp. Gårdens hustak bugnet av syre og smørblomster i gresstorven, og solen lå i brede stråler bortover dem; den sortladne spån på kirketaket glødet mørkt, og murens lyse sten gylledes blidelig.
Solen brøt frem under skyen, stod på åskanten og lyste utover skogås bak skogås. Det var så klar en kveld – lyset åpnet utsyn til smågrender innigjennom granliene, hun kunne skjelne setrer og små gårder innpå skogene som hun aldri før hadde visst en kunne se fra Husaby. Svære bergkropper steg frem i syd inn mot Dovre, rødfiolette, der hvor alltid ellers pleide å ligge dis og skyer.
Den minste klokken nede i kirken tok til å ringe, og kirkeklokken på Vinjar svarte. Kristin satt bøyd over sine sammenlagte hender til det siste av de tre ganger tre slag tonet bort i luften.
Nu var solen under åsen – gullglansen bleknet, og rødmen ble mere rosenrød og blid. Efter klokkeklangen var tystnet, vokste suset fra skogen og bredte seg utover igjen; den vesle bekken gjennom løvskogen nede i dalen lød sterkere opp. Fra hagen like ved kom den kjente klunkingen av hjemmefeets bjeller, en flyvende skalvinge surret en halv gang omkring henne og ble borte.
Hun sendte et siste sukk efter sine bønner – en bønn om tilgivelse, fordi hennes tanker hadde ikke vært hos mens hun bad –.
Den fagre, store gård lå nedenfor henne i bakken – som et smykke på åsens brede barm. Hun så utover all den jord som hun hadde eid med sin husbond. Tankene på dette godset, omsut for det, hadde fylt hennes sjel til bredden. Hun hadde arbeidet og kjempet – aldri før i kveld hadde hun visst selv hvor hun hadde kjempet for å bringe dette gods på fote og holde det oppe – hva hun hadde orket, og hvor meget hun hadde nådd.
Hun hadde tatt det som sin lagnad, den hun måtte bære tålmodig og med rak rygg – at dette hvilte på henne. Som hun hadde strevet for å være tålmodig og holde seg rank under sitt livs vilkår hver gang hun kjente at nu hadde hun atter fått et barn å bære under barmen – igjen og igjen. Med hver sønn som øket flokken, hadde hun kjent at nu øket hennes ansvar for slektens trivsel og trygge stilling – hun så i kveld at også hennes evne til å se omkring over det hele, hennes vaktsomhet, hadde øket med hvert nytt barn hun fikk å våke for. Aldri hadde hun sett det så klart som denne kvelden, hva skjebnen hadde krevd av henne, og hva den hadde skjenket henne med de syv sønnene. Om igjen og om igjen hadde gleden over dem kviknet hennes hjertes slag, angst for deres skyld flenget det – de var hennes barn, de store drengene med magre, kantede gutteskrotter, som de hadde vært det da de var så små og lubne at de kunne neppe slå seg når de trillet overende på sine ferder mellom benken og hennes kne. De var hennes som de hadde vært det den tid hun løftet dem av vuggen opp til sitt melkebryst og måtte støtte under hodet, for det nikket på den spede hals som en blåbjelle nikker på stilken. Hvor de kom til å vandre i verden, hvor henne de fór og glemte mor sin – hun syntes at deres liv måtte for henne være en rørsle i hennes eget liv, de måtte være som ett med henne selv, som de hadde vært det da hun alene på jorden visste om det nye liv som lå i gjemsel og drakk av hennes blod og gjorde hennes kinn bleke. Om igjen og om igjen hadde hun prøvd den syknende, sveddryppende angst når hun kjente, nu igjen var det hennes time, nu igjen skulle hun dras under i barnsnødens grunnbrott – til hun bares opp med et nytt barn i favnen; hvor meget rikere og sterkere og modigere av hvert barn, det skjønte hun først i kveld.
Og enda så hun i kveld at hun var den samme Kristin fra Jørundgård som ikke hadde lært å tåle et umildt ord, fordi hun var blitt vernet alle sine dager av så sterk og blid en kjærlighet. I Erlends hender var hun enda den samme –.
Ja. Ja. Ja. Det var sant at hun hadde gått og husket år ut og år inn hvert sår som han hadde slått henne – enda hun hadde visst alltid at han hadde ikke såret henne som et voksent menneske vil det annet ondt, men som et barn slår til sin lekefelle i leken. Hun hadde stelt med minnet om hver gang han krenket henne, som man steller et edrende sår. Og hver ydmykelse han hadde brakt over seg selv ved å følge hvert sitt hugskott – den rammet henne som et svepeslag i holdet og den voldte henne væskende sår. Det var ikke slik at hun med vilje og forsett gjemte på nag mot sin husbond, hun visste at hun var ikke småsinnet ellers, men hun ble det når det gjaldt ham. Når Erlend var med i det, så kunne hun intet glemme – og hvert minste risp i hennes sinn ble ved å svi og blø og svelle og verke, når han hadde voldt henne det.
Mot ham ble hun aldri klokere, aldri sterkere. Hun kunne stride for å synes dyktig og djerv og from og sterk også i sitt samliv med ham – det var ikke sant at hun var det. Alltid, alltid hadde det klaget i henne av lengsel, hun ville være Kristin hans fra skogene ved Gerdarud.
Da hadde hun heller villet gjøre alt som hun visste var galt og syndig, enn hun ville miste ham. For å binde Erlend til seg hadde hun gitt ham alt hun eide, sin kjærlighet og sitt legeme, sin ære og sin arv av Guds frelse. Og hun hadde gitt det hun kunne finne å gi, som ikke var hennes: sin fars heder og hans tillit til sitt barn, alt hva voksne og kloke menn hadde bygd opp for å trygge en liten umyndig mø, hadde hun veltet; mot deres planer om ættens velferd og fremgang, mot deres voner om frukt av sitt arbeid når de selv lå under mulden, hadde hun satt sin elskov. Meget mere enn sitt eget liv hadde hun satt inn på det spill hvor den eneste vinst var Erlend Nikulaussøns kjærlighet.
Og hun hadde vunnet. Hun hadde visst fra han kysset henne første gang i haven på Hofvin til han kysset henne nu i dag i lillestuen, før han ble ført fanget bort fra sitt hjem – Erlend elsket henne så høyt som sitt eget liv. Og hadde han ikke rådet vel for henne, så hadde hun da visst nesten fra første stund hun møtte ham, hvordan han hadde rådet med seg selv. Hadde han ikke handlet vel mot henne alltid – han hadde dog handlet bedre mot henne enn mot seg selv.
Jesus, hvor hun hadde vunnet ham! Hun tilstod det for seg selv i aften – selv hadde hun drevet ham til ekteskapsbrudd med sin kulde og med sine giftige ord. Hun tilstod det for seg selv nu – selv i disse årene da hun stadig hadde sett på hans usømmelige ganteri med denne kvinne, Sunniva, og harmet seg, så hadde hun midt i sin vrede følt en hovmodig og trossig glede – ingen visste om noen åpenbar flekk på Sunniva Olavsdatters rykte, men Erlend talte og skjemtet med henne som en leiesvenn med en ølhusterne. Om henne selv hadde han visst at hun kunne lyve og svike dem som trodde henne best, at hun villig lot seg lokke til de verste steder – han hadde trodd henne allikevel, han hadde allikevel hedret henne så godt som han visste. Så lett som han glemte frykten for synden, så lett som han til slutt hadde brutt sitt løfte til Gud foran kirkedøren – han hadde sørget over sine synder mot henne, han hadde kjempet i årevis for å kunne holde sine løfter til henne.
Selv hadde hun valgt ham. Hun hadde valgt ham i en rus av elskov, og hun hadde valgt på ny hver dag i de harde årene hjemme på Jørundgård. Hans uvørne elskov fremfor farens kjærlighet som ikke nennet at en vind blåste umildt på henne. Hun hadde vraket den skjebne som faren unte henne da han ville legge henne i armene på en mann som sikkerlig skulle ha ført henne på de tryggeste veier og enda ville ha bøyd seg for å ta unna hver liten sten som hun kunne ha støtt foten sin på. Hun hadde valgt å følge med den andre, som hun visste for på villstier. Munker og prester hadde pekt på angerens og botens vei hjem til fred – hun hadde valgt ufreden heller enn hun ville slippe sin dyrebare synd.
Så var det bare det ene for henne – ikke kny eller klage hva som nu skulle gå over henne ved denne manns side. Svimlende langt tilbake i tiden syntes hun nu at hun hadde forlatt sin far. Men hun så hans elskede ansikt, husket hans ord den dagen i smien da hun drev det siste knivsting i hans hjerte, husket da de taltes ved der oppe på fjellet i den stund hun skjønte at dødens dør stod på glytt bak hennes far. Uverdig er det å klage over den lagnad en selv har valgt seg –. Hellige Olav, hjelp meg, så jeg nu ikke må vise meg aldeles uverdig til min fars kjærlighet –.
Erlend, Erlend –. Da hun møtte ham i ungdommen, ble livet for henne som en strid elv i løp over stubb og stener. Disse årene på Husaby hadde livet bredt seg ut, ligget vidt og rommelig som en sjø, speilende alt omkring henne. Hun husket hjemme, når Lågen i vårtiden flommet over, lå bred og grå og mektig i dalbunnen, bærende drivgodset som kom flytende, og løvkronene som var rotfaste i bunnen, vugget på vannet. Uti viste små mørke, truende hvirvler hvor strømmen gikk strid og vill og farlig under den blanke flate. Nu visste hun at slik hadde hennes kjærlighet til Erlend gått som en strid og farlig strøm under hennes liv i alle disse årene. Nu bar det utfor – hun visste ikke til hva.
Erlend, elskede venn –!
Enda en gang bad Kristin et ave ut mot den røde kveld. Hill og sæl, Maria, full av nåde! Jeg tør ikke be deg om mere enn ett, det ser jeg nu: Berg Erlend, berg min husbonds liv –!
Hun så ned på Husaby og tenkte på sine sønner. Nu gården lå i aftenlyset lik et drømmesyn som kunne bli bortkvervet, nu angsten for barnas uvisse skjebne rystet hennes hjerte, kom hun det i hu: fulltakket Gud hadde hun aldri for de rike frukter hennes møye hadde båret i disse år, aldri hadde hun fulltakket fordi hun syv ganger hadde fått en sønn.
Ut av kveldshimmelens kuppel, fra bygdene under hennes syn mumlet messetonen som hun hadde hørt tusener av ganger, farens røst som hadde tydet ordene for henne da hun var barn og stod ved hans kne: Så synger Sira Eirik i Præfatio, når han snur mot alteret, og det sier på norsk mål:
«Sandelig, det er verdig og rett, rimelig og frelsende, at vi alltid og alle steder takker deg, hellige Herre, allmektige Fader, evige Gud –»
Da hun løftet ansiktet opp fra sine hender, så hun Gaute komme oppover bakken. Kristin satt stille og biet til gutten stod foran henne, da rakte hun ut sin hånd og tok hans. Der var gressvoll og ingen skjulesteder et godt stykke omkring stenen som hun satt på.
«Hvordan har du røktet din fars ærend, sønn min?» spurte hun sakte.
«Som han bad meg, mor. Jeg kom til gården så ingen så det. Ulv var ikke hjemme, og så brente jeg det som far hadde flidd meg, på åren i stuen. Jeg tok det ut av duken.» Han nølte litt. «Mor – der var ni segl ved det –»
«Gaute min.» Moren flyttet hendene opp på hans herder og så inn i guttens ansikt. «Far din har måttet legge store saker i dine hender. Trøster du deg ikke til annet, men du synes du må tale om det for noen – så si til mor din det som hviler på deg. Men best ville det huge meg om du kunne tie aldeles, sønn!»
Det lyse åsyn under det glatte, lingule hår, de store øyne, den fulle, faste, røde munn – så lik han var hennes far nu. Gaute nikket. Så la han en arm om morens skulder. Smertefullt søtt kjente Kristin hun kunne lene sitt hode til guttens spede bryst; han var så høy nu at når han stod og hun satt, så nådde hennes hode til like over hans hjerte. Første gang var det hun som lente seg inntil barnet.
Gaute sa:
«Isak var alene hjemme. Jeg synte ham ikke hva jeg bar, sa bare jeg hadde noe som jeg måtte brenne. Så gjorde han opp en stor ild midt på åren før han gikk og sadlet hesten.»
Moren nikket. Da slapp han henne, vendte seg mot henne og spurte, barnslig redd og undrende i røsten:
«Mor, vet I hva de sier – de sier at far – ville bli konge –»
«Det høres lite rimelig, gutt –,» svarte hun med et smil.
«Men han har ætt til det, mor min,» sa gutten alvorlig og stolt. «Og det tykkes meg at far kunne duge dertil bedre enn de fleste menn –»
«Hyss.» Hun tok igjen hans hånd. «Gaute min – du bør skjønne, efter far har vist deg slik tillit – du og alle vi bør intet si eller mene, men vokte vel på munnen vår til vi har fått visst noe, slik at vi kan dømme om vi bør tale, og hvorledes. Jeg rir inn til Nidaros i morgen – og får jeg tale toene med far din noen stund, skal jeg nok si ham at du har røktet hans ærend vel –»
«Ta meg med eder, mor!» bad gutten heftig.
«Vi må ikke sette noen på de tanker, Gaute, at du er annet enn et tankeløst barn. Du får friste, sønn liten, å leke og være glad som du kan her hjemme – med det tjener du ham best.»
Nåkkve og Bjørgulf kom langsomt oppover bakken. De gikk frem til moren, stod der så unge og spente og bevegede. Kristin så de var enda så meget barn at de tydde til mor sin i denne engstelse – og så langt fremkomne mot mannsalderen at de ville gjerne trøste eller trygge henne om de kunne finne noe råd til det. Hun rakte en hånd til hver av drengene. Men de talte ikke stort sammen.
Litt efter gikk de nedover, Kristin med en hånd på hver av de to eldste sønnenes skuldre.
«Du ser slik på meg, Nåkkve?» Men gutten ble rød, snudde hodet og svarte ikke.
Han hadde aldri før tenkt over hvordan moren så ut. Det var år og dag siden han hadde tatt til å ligne sin far med andre menn – faren var den vakreste og mest høvdinglike. Moren var moren som fikk nye barn; de vokste fra kvinnenes hender inn i brødreflokkens liv og samhold og strid og vennskap; moren hadde åpne hender som alt de trengte, strømmet igjennom, moren visste råd for det meste som var ilt, moren var på gården som ilden på åren, hun bar hjemlivet som jordene om Husaby bar årenes avlinger, livet og varmen anget av henne som av kvikfeet i nautefjøset og hestene på stallen. Gutten hadde aldri tenkt på å ligne henne med andre kvinner –.
I aften så han det med ett: Hun var en stolt og fager frue. Med den brede, hvite panne under linkledet, og de stålgrå øynes bene blikk under brynenes rolige buer, med den tunge barm og de lange, like lemmer. Hun førte sitt høye legeme rankt som en klinge. Men han kunne ikke mæle om det, gikk rødmende og taus med hennes hånd om sin nakke.
Gaute gikk bakom Bjørgulf og holdt ved morens belte i ryggen. Den eldre bror begynte å mukke fordi hin tråkket ham i hælene – de gav seg til å knubbe og puffes så smått. Moren tysset på dem og skilte deres trette – og hennes alvorsfulle ansikt myknet i smil ved det. De var dog ikke annet enn barn, sønnene hennes –.
*
Hun lå våken om natten – hadde Munan sovende ved sitt bryst og Lavrans mellom seg og veggen.
Kristin prøvde å gjøre seg opp et skjønn om sin husbonds sak.
Hun kunne ikke tro at det var så farlig; Erling Vidkunssøn og kongens systrunger på Sudrheim hadde vært saket for landråd og drottsvik – de satt like trygge og rike i landet, om de nu ikke stod like høyt i kongens gunst.
Ventelig hadde Erlend innlatt seg på noen ulovligheter for å tjene fru Ingebjørg. Han hadde jo i alle årene holdt oppe vennskapet med sin høye frendekone; hun visste at han hadde gitt henne en eller annen ulovlig håndsrekning som måtte holdes hemmelig, for fem vintre siden, da han gjestet henne i Danmark. Nu da Erling Vidkunssøn hadde tatt på seg fruens sak og ville skaffe henne vold over det godset hun eide i Norge – det var vel tenkt at Erling hadde vist henne til Erlend, eller at hun selv hadde vendt seg til sin fars nestsøskenbarn efter at det var blitt kaldt mellom Erling og kongen. Og at Erlend hadde fart uvørent frem med saken –.
Men da var det ikke godt å skjønne hvordan hennes frender på Sundbu kunne være innblandet i dette –.
Men det kunne umulig ende med annet enn at Erlend kom til fullt forlik med kongen, hvis han ikke hadde gjort annet enn vært for ivrig i hans mors tjeneste.
Landrådssak. Hun hadde hørt om Audun Hugleikssøns nedfall – det var hendt i hennes fars ungdom. Men det var forferdelige ugjerninger som ble sagt herr Audun på. Hennes far sa det var løgn – jomfru Margret Eiriksdatter var død på Bjørgvinbiskopens arm, og Audun hadde ikke vært med på ferden, så kunne han vel ikke ha solgt henne til hedningene. Jomfru Isabel var tretten år, men Audun var mere enn halvhundre da han hentet henne til kong Eiriks brud – det var synd for et kristent menneske bare å låne øre til slike rykter som det om den brudeferden. Auduns viser ville faren ikke høre kvedet hjemme i sin gård. Enda så var det uhørte ting som ble sagt om Audun Hestakorn – han skulle ha solgt kong Håkons hele krigsmakt til den franske konge og lovet å seile ham til hjelp med tolv hundre leidangsskip – derfor hadde han latt seg betale syv tønner gull. Men det var aldri blitt fullelig oppklart for almuen i landet hvi Audun Hugleikssøn måtte dø i galgen på Nordnes –.
Hans sønn for ut av landet – folk sa at han hadde tatt tjeneste i den franske konges hær. Ålhusridderens sønnedøtre, Gyrid og Signe, hadde fulgtes fra farfarens rettersted med hans hestedreng. De skulle leve som fattige bondehustruer etsteds i en fjellbygd i Haddingjadal.
Det var godt allikevel at de ikke hadde døtre sammen, hun og Erlend. Nei, hun ville ikke tenke på slikt. Det var så lite rimelig at Erlends sak skulle få en verre utgang enn – enn Erling Vidkunssøns og Haftorsønnenes til døme –.
Nikulaus Erlendssøn av Husaby. Å, nu syntes hun det selv – Husaby var den vakreste gården i Norges land.
Hun ville gå til herr Bård og få full beskjed. Fehirden hadde alltid vært hennes venn. Olav Lagmann også – før i tiden. Men Erlend hadde tatt slik på vei den gang lagmannens ordskurd gikk imot ham i denne saken om bygården. Og Olav tok seg så nær av ulykken med sin guddatters husbond.
Nære frender hadde de ingen av, hverken Erlend eller hun – så stor slekt som de eide. Munan Bårdssøn gjaldt ikke stort nu mere. Han hadde fart frem med ulov da han hadde sysselen på Ringerike; han søkte altfor hissig å bringe sine mange barn frem i verden – fire hadde han i ekteskap og fem utenom. Og han skulle være falt svært meget av siden fru Katrin døde. Inge i Ryfylke, Julitta og hennes husbond, Ragnrid, som var gift inn til Sverige, kjente Erlend lite – dette var de barna som var efter herr Bård og fru Åshild. Mellom Hestnesfolket og Erlend hadde det ikke vært vennskap siden herr Bård Peterssøn døde; Tormod på Råsvold gikk i barndommen, og hans og fru Gunnas barn var døde og barnebarna umyndige.
Selv eide hun her i landet ikke andre frender i farsætten enn Ketil Åsmundssøn på Skog og Sigurd Kyrning, som var gift med farbrorens eldste datter. Den andre satt enke og den tredje var nonne. Sundbumennene syntes innblandet i saken, alle fire. Med Erlend Eldjarn var Lavrans blitt så uvenner i skiftet efter Ivar Gjesling at de hadde ikke villet se hverandre siden – så hun kjente ikke sin mostermann og hans sønn.
Den syke munken i Predikarliv var Erlends eneste nærfrende. Og den som stod henne nærmest i verden, var Simon Darre, siden han var gift med hennes eneste søster.
Munan våknet og sutret. Kristin snudde seg i sengen og la barnet til ved den andre siden. Hun kunne ikke ta ham med til Nidaros så uvisst som allting var. Kanskje ble det siste drikken som denne vesle fikk ved sin egen mors barm. Kanskje var det siste gang i verden hun lå slik og holdt et lite barn inn til seg, så godt, så godt –. Hvis det ble livssak mot Erlend –. Sæle Guds moder Maria, hadde hun noen dag eller time vært utålmodig for de barn som Gud unte henne å få –. Skulle dette være det siste kyss hun fikk av slik en liten melkesøt munn –.
V
KRISTIN GIKK TIL KONGSGÅRDEN neste kveld straks hun var kommet til kaupangen. Hvor i denne gården har de mon gjort av Erlend, tenkte hun og så om seg på de mange stenhus. Hun syntes hun tenkte mere på hvordan Erlend monne ha det, enn på hva hun skulle få vite. Men det ble sagt henne at fehirden var ute av byen.
Hennes øyne sved efter den lange båttur i solglitteret, og melken sprengte i hennes overfylte bryster. Da tjenestefolkene som lå i stuen, var sovnet, stod hun opp og gikk på gulvet hele natten.
Neste dag sendte hun Haldor, sin egen svenn, til kongsgården. Han kom hjem forferdet og ulykkelig – Ulv Haldorssøn, hans farbror, var blitt tatt til fange på fjorden da han forsøkte å komme over til klostret på Holm. Fehirden var enda ikke kommet tilbake.
Denne tidende skremte også Kristin forferdelig. Ulv hadde ikke bodd på Husaby det siste året, men sittet som sysselmannens lensmann, for det meste på Skjoldvirkstad, som han nu eide storparten av. Hva kunne dette være for en sak som så mange menn syntes innblandet i. Hun kunne ikke verge seg for den verste angst, syk og forvåket som hun nu var.
Tredje dags morgen var herr Bård enda ikke hjemkommet. Og et bud som Kristin hadde fristet å få sende til sin husbond, kom ikke frem. Hun tenkte på å søke opp Gunnulf i klostret, men orket ikke. Hun gikk og gikk på gulvet hjemme i stuen, med halvlukkede, brennende øyne. Innimellom var det som hun gikk i halvsøvne, men straks hun la seg nedpå, kom frykten og smertene over henne slik at hun måtte opp igjen, lysvåken, og gå for å holde ut.
Like efter non kom Gunnulf Nikulaussøn inn til henne. Kristin gikk hastig hen mot munken:
«Har du sett Erlend – Gunnulf, hva er det de skylder ham for –?»
«Det er tunge tidender, Kristin. Nei, de vil ikke la noe menneske gå nær Erlend – minst oss klosterfolk. De tror at abbed Olav har kjent til hans forehavende. Pengene har han lånt der, men brødrene sverger alle på at de visste intet om hva han skulle med dem, da de hengte konventets segl ved. Og herr Olav nekter å gjøre rede for noe –»
«Ja. Men hva er det – er det hertuginnen som har lokket Erlend til dette –»
Gunnulf svarte:
«Det synes nok snarere som de har måttet trenge hardt inn på henne før hun gikk med. Det brevet som – noen – har sett konseptet til, som Erlend og hans venner sendte henne i vår, får de vel ikke fingre i uten de kan få truet fruen til å gi det fra seg. Og de har ingen konsepter funnet. Men efter det svarbrevet og herr Åge Laurisens brev, som de tok fra Borgar Trondssøn i Veøy, så synes det visst nok at hun har fått en slik skrivelse fra Erlend og de menn som hadde bundet seg til å gå med ham i dette rådet. Det tykkes være klart at hun lenge var redd for å sende junker Håkon til Norge – men at de har holdt frem for henne at hvilket utfall så saken fikk, så kunne kong Magnus umulig gjøre barnet noe, det var hans bror. Vant ikke Håkon Knutssøn kongedømmet i Norge, så var han ikke meget annerledes stilt enn tilforn – men disse menn var villige til å våge liv og gods for å få ham løftet opp i kongesetet.»
Lenge satt Kristin aldeles stille.
«Jeg skjønner. Det er større saker dette enn det som var mellom herr Erling eller Haftorssønnene og kongen.»
«Ja,» sa Gunnulf dempet. «Det skulle hete at Haftor Olavssøn og Erlend seilte til Bjørgvin. Men det var Kalundborg som ferden gjaldt, og de skulle føre junker Håkon med seg til Norge mens kong Magnus er utenlands og beiler –.»
Litt efter sa munken som før:
«Det er vel – snart hundre år nu siden noen norsk stormann har våget slikt, fristet å velte ned den som var konge efter arvetallet, og sette opp motkonge –»
Kristin satt og stirret ut for seg. Gunnulf kunne ikke se hennes åsyn:
«Ja. De siste mennene som våget det spill, var Erlends og dine ættfedre. – Den gangen stod de fremfarne frendene mine av Gjeslingætten på kong Skules side,» sa hun litt efter tankefullt.
Hun møtte Gunnulfs forskende blikk, og hun fór ut, het og heftig:
«Jeg er bare en enfoldig kone, Gunnulf – lite gav jeg akt på det når min husbond talte med andre menn om slike saker – uvillig var jeg til å høre efter når han ville snakke med meg om det – Gud hjelpe meg, jeg hadde ikke forstand til å fatte så viktige emner. Men så uforstandig kvinne som jeg er, uten vett på annet enn mitt husfrustjorn og barnefostring – også jeg vet at retten hadde altfor lang vei å fare før noen sak fant frem til denne kongen og hjem igjen til bygdene, jeg også har skjønt at almuen i dette landet har mindre trivsel og vanskeligere kår nu enn da jeg var barn og hin sæle kong Håkon var vår overherre. Min husbond –,» hun åndet hastig og skjelvende noen ganger, «min husbond hadde tatt opp en sak som var så stor at ingen av de andre høvdingene i dette landet våget løfte den, det skjønner jeg nu –»
«Det hadde han.» Munken knuget hendene i hverandre, hans stemme ble bare til en hvisken. «Så stor sak at det vil tykkes mange ille han skulle selv volde dens nedfall – slik –»
Kristin skrek og fór opp. Ved det at hun rørte seg så voldsomt, drev smerten i brystene og armene svetten ut over hennes hele kropp. Vill og feberyr snudde hun seg mot den andre og ropte høyt:
«Ikke voldte Erlend det – det var slik laget – hans ulykke var det –»
Hun kastet seg fremstups ned i kne med hendene mot benken, løftet det rødflammede, fortvilede ansikt mot munken:
«Du og jeg, Gunnulf, du hans bror og jeg hans hustru i tretten år, vi skulle ikke laste Erlend nu han er en fattig, fanget mann, i livs fare kan hende –»
Gunnulfs ansikt sitret. Han så ned på den knelende kone:
«Gud lønne deg, Kristin, at du kan ta dette slik.» Igjen vred han de uttærede hender i hverandre. «Gud – Gud unne Erlend liv og slike kår at han kan lønne din trofasthet. Gud vende dette onde fra deg og barna dine, Kristin –»
«Tal ikke slik!» Hun reiste seg så hun stod på knærne, så opp i mannens ansikt: «Det har ikke vært for det gode, Gunnulf, når du tok deg av mine og Erlends saker. Ingen har dømt ham så hardt som du – hans bror og Guds tjener!»
«Aldri har jeg villet dømme Erlend hardere enn – enn jeg måtte.» Det hvite ansikt var blitt enda hvitere. «Ingen på jorden har jeg hatt kjærere enn min bror. Det er vel derfor – det sved i meg som det var mine egne synder, dem jeg skulle bøte for selv, når Erlend handlet ille mot deg. Så er det Husaby – Erlend alene skulle føre frem den ætten som også er min.
Jeg gav storparten også av farsarven min i hans hender. Dine sønner er de menn som står meg nærmest efter blodet –»
«Erlend har ikke handlet ille mot meg! Ikke var jeg bedre enn han! Hvorfor taler du slik til meg, Gunnulf – aldri var du min skriftefar. Sira Eiliv lastet ikke min husbond for meg – han refset meg for syndene mine når jeg klaget mine vanskeligheter for ham. Han var bedre prest enn du – og ham er det som Gud har satt over meg, at jeg skal høre på ham – og han har aldri talt om at jeg led urett. Jeg vil høre på ham!»
Gunnulf hadde reist seg da hun stod opp. Blek og rystet mumlet han:
«Du sier sant. Sira Eiliv skal du høre på –»
Han snudde seg for å gå, da tok hun heftig hans hånd:
«Nei, gå ikke fra meg slik! Jeg minnes, Gunnulf – jeg minnes at jeg gjestet deg her i denne gården, da var den din; du var god mot meg. Jeg minnes første gang jeg møtte deg – jeg var stedt i nød og angst, jeg husker du talte til meg for å gjøre Erlends årsaking, du kunne ikke vite –. Du bad og bad for mitt liv og mitt barns liv. Jeg vet at du unte oss vel, du hadde Erlend kjær.
Å, tal ikke hårdt om Erlend, Gunnulf – hvem av oss er ren for Gud? Far min ble glad i ham, barna våre elsker sin far. Husk, han fant meg svak og lett å lokke, og han førte meg inn til gode og hederlige kår. Å ja, det er fagert på Husaby – siste kvelden før jeg for hjemmefra, var det så fagert, solefallet var så vakkert den kvelden. Vi har levd mangen god dag der, Erlend og jeg. – Ihvor det går, ihvor det går, så er min husbond, min husbond som jeg elsker –»
Gunnulf støttet seg med begge hender på staven, som han nu alltid brukte når han kom ut av sitt kloster:
«Kristin –. Bygg ikke på solefallsrødme og på den – elskov – som du minnes nu du er redd for hans liv.
– Jeg minnes, mens jeg var ung – subdjakn bare. Gudbjørg, som Alf på Uvåsen fikk, hun tjente på Siheim da; hun ble skyldt for hun hadde stjålet en gullring. Det kom opp at hun var uskyldig, men skammen og skrekken hadde rystet hennes sinn slik at fienden fikk makt over henne; hun gikk ned til sjøen og ville legge seg uti. Det vitnet hun for oss ofte siden, at da syntes verden henne så fager rød og gylden, og vannet lyste og kjentes lunt og liflig, men da hun stod i det til midjen, kom hun til å nevne Jesu navn og gjøre korsets tegn – og da ble allverden grå og vannet kaldt, og hun så hvor hun hadde aktet seg å fare hen –»
«Da vil jeg ikke nevne det.» Kristin talte sakte; hun stod stiv og rank i ryggen. «Trodde jeg det at jeg skulle da bli fristet til å svike min herre, når han er i nød. Men jeg tenker ikke at Kristi navn, men heller fiendens kunne volde det –»
«Jeg mente ikke det, jeg mente –. Gud styrke deg, Kristin, at du må evne dette, bære din husbonds feil med kjærlig sinn –»
«Du ser at jeg gjør det,» sa konen som før.
Gunnulf snudde seg fra henne, hvit og skjelven. Han tok seg over ansiktet:
«Jeg vil gå hjem. Jeg kan lettere – hjemme kan jeg lettere samle meg – til å gjøre det som jeg evner for Erlend og deg. Gud – Gud og alle hellige menn berge min bror til liv og frelse. Å, Kristin – tro ikke at jeg har ikke bror min kjær –»
Men efter at han var gått, syntes Kristin nu var alt blitt verre. Hun ville ikke ha tjenestefolket inne, men gikk og gikk og vred sine hender og jamret sakte. Det var allerede sent på kvelden da folk red inn i tunet. Straks efter ble stuedøren åpnet, en stor før mann i reisekappe skimtet frem i tussmørket der nede, kom fort frem mot henne med ringlende sporer og slepende sverd. Da hun kjente Simon Andressøn, brast hun ut i høy hulken og løp mot ham med utstrakte armer, men hun skrek av smerte da han tok henne inn til seg.
Simon slapp. Hun ble stående med hendene på hans herder og pannen lutet ned mot hans bryst, hulkende rådløst. Han tok lett om hennes hofter:
«I Guds navn, Kristin!» Det var som berging allerede i hans tørre, varme røst, i den levende mannslukt av ham – svette, landeveisstøv, hest og lærplagg. «I Guds navn, det er altfor tidlig å miste mot og håp enda –. Det må vel finnes råd, kan du vite –»
Om litt hadde hun fattet seg så meget at hun kunne be ham unnskylde. Hun var aldeles ussel av det at hun hadde måttet ta det yngste barnet sitt fra brystet sitt så brått.
Simon fikk rede på hvordan hun hadde hatt det disse tre døgnene. Han ropte på hennes terne og spurte heftig om det da ikke fantes ett kvinnfolk her i gården som hadde vett nok til å skjønne hva som feilte husfruen. Men ternen var en uerfaren, ung mø, og Erlends gårdsfoged i byen var enkemann med to ugifte døtre. Simon sendte en mann ut i byen efter en legekone, men bad Kristin gå i seng. Når hun hadde fått litt lindring, ville han komme inn og snakke med henne.
Mens de ventet på legekonen, fikk han og hans svenn mat inne i stuen. Imens samtalte han med henne som kledde av seg inne i kleven. Ja, han hadde ridd nord straks han hørte hva som var hendt på Sundbu – han hit og Ramborg dit for å være hos Ivars og Borgars hustruer. Ivar hadde de ført til Mjøskastellet, men Håvard lot de være på frifot, dog hadde han måttet love å bli i bygden. Det saes at Borgar og Guttorm skulle ha fått hell til å unnfly – Jon fra Laugarbru var ridd ut til Raumsdal for å spørre tidender og skulle sende bud hit. Simon hadde vært på Husaby i middags, men han hadde ikke stanset lenge. Drengene hadde det godt, men Nåkkve og Bjørgulf hadde stortigget om å få bli med ham inn.
Kristin hadde fått tilbake ro og mot da Simon sent om kvelden satt på sengekanten inne hos henne. Hun lå i den gode matthet som kommer efter svære smerter, og så på mågens tunge, solbrente ansikt og de små, sterke øyne. Det var en stor støtte at han var kommet. Simon ble nok meget alvorlig da han hørte nærmere om saken, men han talte dog fortrøstningsfullt.
Kristin lå og så på elghudsbeltet om hans dryge midje. Den store, flate spenne av kobber med tynt sølvbelegg, uten annen forsiring enn et gjennombrutt A og M som tydet Ave Maria, den lange dolk med de forgylte sølvbeslag og store bergkrystaller på skjeftet, den usle, lille matkniven med sprukket hornskaft som var bøtt med messingbånd – alt det hadde hørt til hennes fars hverdagsbunad siden hun var barn. Hun husket da Simon fikk dette – straks før faren døde, hadde han villet gi Simon sitt forgylte stasbelte og sølv til å få gjort så mange flere plater at mågen kunne passe det. Men Simon bad om å få dette – og da Lavrans sa at nu snøt han seg selv, mente Simon at dolken var dog et kostbart stykke. «Ja, og så kniven,» sa Ragnfrid og smilte litt, og mennene lo og sa, ja kniven, ja. Om denne kniven hadde faren og moren hatt så mange tretter; Ragnfrid harmet seg dagstøtt over å se den stygge, usle kniven ved mannens belte. Men Lavrans svor på at hun skulle aldri få hell til å skille ham og den. «Aldri har jeg da dratt den mot deg, Ragnfrid – og det er så gild kniv som noen i Norges land til å hugge i smør med – når den er varm.»
Hun bad om å få se på den, lå en stund og holdt den i hendene.
«Denne kniven skulle jeg ønske jeg eide,» sa hun sakte og bønnlig.
«Ja, det tror jeg gjerne – jeg er glad jeg eier den, jeg ville ikke selge den for tyve mark.» Han grep leende om hennes håndledd og tok kniven til seg igjen. Simon var alltid så god, passe varm og tørr på de små, fyldige hender.
Litt efter bød han god natt, tok lyset og gikk inn i stuen. Hun hørte han knebøyde foran korset der inne, stod opp, slapp støvlene i gulvet – litt efter la han seg tungt opp i sengen ved nordveggen. Så sank Kristin ned i bunnløst dyp og søt søvn.
Hun våknet først langt utpå neste dag. Simon Andressøn var gått ut for mange timer siden, og husfolkene skulle be henne fra ham at hun måtte holde seg rolig hjemme i gården.
Han kom ikke tilbake før bortimot non og sa straks:
«Jeg har hilsninger til deg fra Erlend, Kristin – jeg fikk tale med ham.»
Han så hvor ung hun ble i ansiktet, myk og angstfullt øm. Så tok han hennes hånd i sin mens han berettet. Meget hadde ikke han og Erlend kunnet si til hinannen, for den mannen som hadde ført Simon opp til fangen, hadde blitt inne hele tiden. Olav Lagmann hadde skaffet Simon denne samtalen for det svogerskaps skyld som hadde vært mellom dem da Halfrid levde. Erlend sendte kjærlige hilsener til henne og barna, han hadde spurt meget efter dem alle, men mest efter Gaute. Simon mente at om noen dager ville vel Kristin få lov til å se sin mann. Erlend hadde syntes rolig og vel til mote.
«Hadde jeg gått ut med deg i dag, så hadde også jeg sett ham nu,» sa hustruen sakte.
Simon mente nei, det var for han var kommet alene. «Det kan dog bli lettere for deg på mange vis, Kristin, å komme frem når en mann går foran deg.»
Erlend satt i et rom i østtårnet ut mot åen – et av herrekamrene, om det enn var lite. Ulv Haldorssøn skulle sitte i mørkestuen, Haftor i et annet kammer.
Varsomt og prøvende, mens han speidet hvor meget hun orket å bære, fortalte Simon hva han hadde kunnet spørre i byen. Da han så at hun selv skjønte det til fulle, la han ikke skjul på at også han mente det var en farlig sak. Men alle de som han hadde talt med, sa Erlend kunne umulig ha dristet seg til å planlegge et slikt tiltak og føre det frem så langt som han hadde gjort, uten han visste seg trygg på at han hadde en stor del av ridderne og herresveinene bak seg. Men når de misfornøyde stormenns fylking var så dyp, så var det ikke ventelig at kongen ville våge å gå hardt frem mot deres høvding, men han måtte la Erlend komme til forlik med seg på noe vis.
Kristin spurte lavmælt:
«Hvor står Erling Vidkunssøn i denne sak?»
«Det har jeg skjønt at mangen mann ville gi litt for å vite,» sa Simon.
Han sa det ikke til Kristin, og han hadde ikke sagt det til de menn som han hadde talt med om dette. Men ham tyktes det lite rimelig at det bak Erlend skulle stå noen stor flokk av menn som hadde bundet seg til å støtte oppunder med liv og gods i en så farlig sak; de ville da neppe ha valgt ham til høvding – at Erlend var upålitelig, visste dog alle hans jevninger. Det var sant at han var fru Ingebjørgs og kongsemnets frende; han hadde nydt noen makt og anseelse i de siste årene, han var ikke så aldeles uøvd i krig som de fleste av sine jevnaldrende, og han hadde ord for å kunne vinne og føre leidangsmenn – og enda han så mange ganger hadde stelt seg uvettig, så kunne han føye sin tale vel og forstandig, så det lå nær å tro han hadde nu sent omsider lært forsiktighet av skade. Simon tenkte, rimeligvis var der dem som hadde visst om Erlends forehavende og puffet ham frem, men det skulle undre ham om de hadde bundet seg så fast at de ikke kunne dra seg unna nu og Erlend ble stående med ryggen bar.
Simon mente å ha skjønt, Erlend selv ventet ikke annet, og han syntes fattet på at han måtte bøte dyrt for sitt vågespill. «Når kyr ligger i myr, får den ta i ved rumpen som eier,» sa han og lo litt. Ellers hadde jo Erlend ikke kunnet si meget i en tredje manns nærvær.
Simon undret seg selv over at gjensynet med mågen hadde rystet ham slik. Men det vesle, trange tårnkammeret hvor Erlend bød ham ta sete på sengen – den gikk fra vegg til vegg og fylte halve rommet – Erlends ranke smekre skikkelse, slik han stod ved den lille lysåpning i muren – Erlend aldeles uredd, klarøyd, ikke brydd hverken av frykt eller håp – det var en frisk, kjølig, mandig kar, nu da alt det lumre kingel av elskovskjæte og kvinnfolktull var blåst av ham. Enda det var kvinner og elskovshandel som hadde brakt ham hit med alle hans djerve planer, som var endt enda før han hadde satt dem ut i verden. Men det syntes Erlend selv ikke å tenke på. Han stod som en mann som har våget det dristigste spill, tapt og visste å bære nederlaget mandig og vel.
Og hans undrende og glade takknemlighet da han så mågen, kledde ham vakkert. Simon hadde da sagt:
«Minnes du ikke, måg, den natten vi våket sammen hos vår værfar. Vi gav hinannen våre hender, og Lavrans la sin hånd oppå – vi lovet hinannen og ham at vi skulle alle dager stå sammen som brødre.»
«Ja.» Erlends ansikt lyste av smilet. «Ja, Lavrans tenkte visst ikke at du noen tid skulle trenge min hjelp.»
«Det var da rimeligst,» sa Simon urokkelig, «at han mente du i dine kår kunne bli en støtte for meg, og ikke at du skulle trenge hjelp av meg.»
Erlend smilte som før: «Lavrans var en klok mann, Simon. Og så underlig som det kan høres – jeg vet at han holdt av meg!»
Simon tenkte – ja, det visste Gud, at underlig var det, men han selv – trass i alt som han visste om Erlend, og trass i alt som den andre hadde gjort ham – han kunne ikke verge seg mot det at han nu kjente noe som en brors ømhet mot Kristins husbond. Da spurte Erlend efter henne.
Simon nevnte hvordan han hadde funnet henne, syk og full av angst for mannen. Olav Hermanssøn hadde lovet å virke for hun skulle få komme inn til ham straks herr Bård kom hjem.
«Ikke før hun er frisk!» bad Erlend fort og redd. Den underlig pikeaktige rødme drev over hans brune, urakede åsyn. «Det er det eneste jeg frykter, Simon – jeg skal ikke kunne bære det vel når jeg møter henne!»
Men litt efter sa han rolig som før:
«Jeg vet at du vil stå trofast ved hennes side hvis hun blir enke i år. Fattige blir de dog ikke, hun og barna, med arven hennes efter Lavrans. Og da har hun deg nær seg når hun skal bo på Jørundgård.»
Dagen efter nativitas Mariae kom drottseten, herr Ivar Ogmundssøn, til Nidaros. Der ble nu oppnevnt en dom av tolv kongens håndgangne menn nordenfjells fra, som skulle skille i Erlend Nikulaussøns sak. Herr Finn Ogmundssøn, drottsetens bror, var blitt valgt til å føre frem målet mot ham.
I sommerens løp hadde det imens hendt at Haftor Olavssøn av Godøy hadde drept seg med den lille dolken som hver fange hadde fått beholde til å skjære sin mat med. Innesperringen skulle nok ha tatt slik på Haftor så han hadde ikke hatt sin forstands fulle bruk. Erlend sa til Simon, da han hørte det, at så trengte han ikke å engste seg for Haftors munn. Men han var dog meget rystet.
Efterhånden var det blitt slik at vakten undertiden gikk ut et ærend når Simon eller Kristin var hos Erlend. Begge disse skjønte og talte seg imellom om det at Erlends første og siste tanke var å komme igjennom denne sak uten at hans medskyldige ble røpet. Til Simon sa han det en dag bent ut. Han hadde lovet alle som han hadde samrådet med, at han skulle holde i repet slik at han selv fikk hugget over labbene hvis det kom til det, «og ennu har jeg da aldri sveket noen som satte sin lit til meg». Simon så på mannen – Erlends øyne var blå og klare; det var greit at han sa dette om seg selv i god tro.
Det var heller ikke lykkes kongens ombudsmenn å spore opp noen annen som hadde del i Erlends landråd enn brødrene Greip og Torvard Toressønner på Møre, og disse ville ikke innrømme at de hadde visst Erlends plan gikk ut på annet enn at han og flere menn hadde formådd hertuginnen til å la junker Håkon Knutssøn fostre i Norge. Siden skulle høvdingene holde frem for kong Magnus at det ville være til begge hans rikers gavn om han gav sin halvbror kongsnavn i Norge.
Borgar og Guttorm Trondssønner hadde hatt hell til å unnkomme fra kongsgården i Veøy – ingen skjønte hvordan, men folk gjettet på at Borgar hadde fått kvinnehjelp; han var meget vakker og noe lettsindig. Ivar av Sundbu satt enda i Mjøskastellet; ung Håvard syntes brødrene å ha holdt utenfor sine rådslagninger.
Samtidig med at hirdstevnet ble holdt i kongsgården, hadde erkebiskopen concilium i sin borg. Simon var en mann som hadde mange venner og kjenninger; han kunne da melde Kristin nytt. Alle mente at Erlend ble vel dømt til å fare utleg og å ha forbrutt sine gods til kongen. Erlend sa også slik ville det nok gå; han var ved godt mot – han aktet å ty til Danmark. Slik som sakene stod der i landet, var det alltid åpen vei for en rask og våpendugelig mann, og fru Ingebjørg ville sikkert fagne hans hustru som sin frendekone og holde henne hos seg i sømmelig heder. Barna fikk Simon ta til seg, men de to eldste sønnene ville Erlend dog helst ha med ut –.
Kristin hadde ikke vært utenfor kaupangen en dag i all denne tid og hadde ikke sett sine barn – så nær som Nåkkve og Bjørgulf; de var kommet ridende til gården en kveld alene. Moren beholdt dem hos seg noen dager, men så sendte hun dem til Råsvold, hvor fru Gunna hadde tatt de små til seg.
Erlend ønsket det slik. Og hun var redd for de tanker som kunne komme opp i henne hvis hun skulle se sine sønner om seg, høre deres spørsmål og friste å sette dem inn i sakene. Hun kjempet for å skyve unna alle tanker og minner om de årene hun hadde vært gift på Husaby. Så rike hadde de vært at nu syntes de henne som en stor ro – som det er en slags ro over havet i bølgegang hvis en ser det høyt nok oppe fra en berghammer. Bårene som jager hverandre, er som evindelige og ens; slik hadde livet bølget gjennom hennes sinn i disse rommelige år.
Nu var det igjen som i de unge årene, da hun hadde satt sin vilje til Erlend mot alt og mot alle. Nu igjen var hennes liv en eneste forventning fra stund til stund mellom de stundene da hun fikk se sin husbond, satt ved hans side på sengestedet i tårnrommet i kongsgården, talte med ham rolig og jevnt – til det kunne hende at de ble alene i et lite øyeblikk og de kastet seg inn til hinannen i hete, endeløse kyss og vill omfavnelse.
Ellers satt hun i Kristkirken, timer ad gangen. Hun lå på kne og stirret opp mot Sankt Olavs gyldne skrin bak høykorets gitterdører. Herre, jeg er hans hustru. Herre, jeg holdt fast ved ham da jeg var hans i synd og urett. Ved Guds miskunn ble vi to uverdige helliget sammen ved hellig vigsel. Brennemerket av syndens brannsår, tynget av syndens byrde kom vi sammen til Guds hus’ dørstokker, tok vi sammen mot Frelserens legeme av prestens hånd. Skulle jeg nu klage om Gud prøver min troskap, skulle jeg nu tenke på annet enn at jeg er hans hustru og han er min husbond så lenge vi lever begge –.
Torsdag før mikkelsmesse ble hirdmannsstevne holdt og dom felt over Erlend Nikulaussøn av Husaby. Han ble funnet skyldig i å ha villet svike land og tegner fra kong Magnus, villet reise opprør mot kongen innenlands og føre inn i Norge leid leidangsmakt. Efter å ha forsket i slike saker fra fortiden, kjente domsmennene at Erlend Nikulaussøn hadde forbrutt liv og gods i kong Magnus’ hender.
Arne Gjavvaldssøn kom ned til Simon Darre og Kristin Lavransdatter i Nikulausgården. Han hadde vært til stede ved stevnet.
Erlend hadde ikke forsøkt å gjøre sin unnanførsel. Klart og fast hadde han erkjent for sitt forsett; han hadde med disse tiltak villet tvinge kong Magnus Eirikssøn til å gi sin unge halvbror, junker Håkon Knutssøn Porse, kongedømmet i Norge. Erlend hadde talt ypperlig, syntes Arne. Han hadde holdt frem de store vanskeligheter som kom over landsfolket ved det at kongen i de siste år neppe hadde vært innenfor Norges grenser og stedse hadde synt ulyst til å sette stedfortredere som kunne skifte rett og øve kongelig myndighet. Ved kongens tiltak i Skåne, ved den ødselhet og det uvett til å stelle med pengesaker som ble lagt for dagen av de menn han mest hørte på, ble folket utsatt for overferd og utarming og kunne aldri vite seg sikret for nye bønner om hjelp og skatter over det vanlige. Siden de norske riddere og svenner av våpen hadde meget mindre retter og friheter enn det svenske ridderskap, ble det vanskelig for de førstnevnte å tevles med de siste, og det var bare rimelig at den unge og uforstandige mann herr Magnus Eirikssøn hørte mere på sine svenske herrer og elsket dem mere, siden disse hadde meget mere rikdom og derfor mere evne til å støtte ham med væpnede og krigsvante menn.
Han og hans forbundne venner hadde nu ment å kjenne så visst hugen hos storparten av landsfolket, herresveiner, bønder og bymenn nord og vest i Norge, så de hadde ikke tvilt om at de ville få fullt følge der når de kunne føre frem et kongsemne som var like nær i slekt med vår kjære herre, hin sæle kong Håkon, som han vi har nu. Da hadde han ventet at landsfolket ville samle seg om dette, at vi skulle formå kong Magnus til å la sin bror stige i kongssetet her, men junker Håkon skulle sverge å holde fred og brorskap med herr Magnus, verge Norgesveldet efter de gamle landegrenser, hevde Guds kirkes rett og lands lov og skikk efter gammel sed, bønders og bymenns rettigheter og friheter, men holde nede utlendingers inntrengen i riket. Dette rådet hadde det vært hans og hans venners mening å holde frem for kong Magnus på fredelig vis. Enda det hadde alltid vært norske bønders og høvdingers rett før i verden å vrake en konge som fristet å herske med ulov.
Om Ulv Saksessøns ferd i England og Skottland sa han at Ulvs mål var alene å vinne yndest der for herr Håkon, om Gud ville unne oss ham til drotten. Med ham i disse tiltak hadde ingen norsk mann vært uten Haftor Olavssøn av Godøy, hvis sjel Gud være huld, hans måger Trond Gjeslings tre sønner av Sundbu og Greip og Torvard Toressønner av Hattebergætten.
Erlends ord hadde gjort meget inntrykk, sa Arne Gjavvaldssøn. Men så hadde han til slutt, da han nevnte at de hadde ventet støtte av kirkens menn, tydet hen på disse gamle ryktene fra den tid kong Magnus var i voksteren, og det hadde vært uklokt, mente Arne. Erkebiskopens official hadde tatt skarpt til orde mot det – erkebiskop Pål Bårdssøn hadde jo, både mens han var kansler og nu, båret stor kjærlighet til kong Magnus for hans gudelige sinnelags skyld; og folk ville helst glemme at disse ryktene noensinne hadde gått om kongen deres; nu skulle han jo også gifte seg med en jomfru, grevens datter av Namur – hadde det noensinne vært sannhet i det, så hadde vel nu Magnus Eirikssøn aldeles vendt seg fra slikt.
– Arne Gjavvaldssøn hadde vist Simon Andressøn det største vennskap mens denne var i Nidaros. Det var nu også Arne som minnet Simon om at Erlend måtte kunne innanke denne dom som ulovlig felt. Efter bokens ord skulle målet mot Erlend vært båret frem av en av hans jevninger, men herr Finn av Hestbø var ridder og Erlend væpner. Det var da trolig, mente Arne, at en ny dom ville finne, hardere straff enn utleg kunne ikke Erlend dømmes til.
Hva det angikk som Erlend hadde holdt frem, om et slikt kongsstyre som han mente at landet skulle være tjent med – det hadde hørtes vakkert ut, ja. Og alle visste hvor den mann var å finne som nok gjerne ville stå til rors og styre denne kurs mens kongen var i umyndig alder – Arne klorte seg i den grå skjeggroten, skottet over på Simon.
«Det har hverken vært hørt eller spurt til ham i sommer?» sa Simon like sakte.
«Nei. Ja, han sier han er i kongens unåde og utenfor alle slike saker, har jeg hørt. Det er år og dag siden han har holdt ut å sitte hjemme hos seg selv så lenge og høre på fru Elin snakke. Døtrene hans er like vakre og like dumme som moren, sier folk.»
Erlend hadde hørt sin dom med urokkelig rolig mine, og han hadde hilst herrene i hirdstevnet like høvisk, fritt og vakkert da han ble ført ut som da han kom inn. Han var rolig og munter da Kristin og Simon fikk tale med ham neste dag. Arne Gjavvaldssøn var med dem, og Erlend sa at han ville følge Arnes råd:
«Aldri kunne jeg få Kristin her med meg til Danmark før i verden,» sa han og la en arm om hustruens midje. «Og jeg hadde alltid slik hug til å fare ut i verden med henne –.» Det løp som en sitring over hans ansiktsdrag – og med ett kysset han heftig hennes bleke kinn, uten å bry seg om de to som så på.
*
Simon Andressøn reiste ut til Husaby for å ordne med flytningen av Kristins løsøre til Jørundgård. Han rådet henne også til å sende barna til Gudbrandsdalen ved samme leilighet. Kristin sa:
«Sønnene mine skal ikke vike ut av farsgården før de blir drevet.»
«Jeg ville ikke bie på det, hvis jeg var deg,» sa Simon. «De er så unge, de kan ikke rettelig skjønne dette målet. Det var bedre du lot dem fare fra Husaby i den tro at de skal bare gjeste sin moster og se til morsarven sin i dalen.»
Erlend gav Simon rett i dette. Det ble dog til at bare Ivar og Skule fulgte med mostermannen sydover. Kristin orket ikke å sende de to små så langt av lei fra seg. Da Lavrans og Munan ble brakt til henne i bygården og hun så at den yngste kjente henne ikke igjen, brast det for henne. Simon hadde ikke sett henne felle en tåre siden den første kvelden han kom til Nidaros – nu gråt og gråt hun over Munan, som sprellet og kavet i morens knugende favntak og ville til sin fostermor, og hun gråt over Lavrans unge, som krøp opp i morens fang og tok henne om halsen og gråt med fordi hun gråt. Hun beholdt nu de to små hos seg, og Gaute, som ikke ville fare med Simon – det syntes henne også urådelig å slippe det barnet, som bar en altfor tung byrde for sin alder, ut av sitt øyesyn.
Sira Eiliv hadde brakt barna til kaupangen. Han hadde søkt erkebiskopen om orlov fra sin kirke og tillatelse til å gjeste sin bror i Tautra; det fikk Erlend Nikulaussøns prest gjerne. Nu mente han at Kristin kunne ikke sitte i byen med så mange barn å dra omsorg for, og han bød til å ta med Nåkkve og Bjørgulf ut i klostret.
Siste kvelden før presten og guttene skulle fare – Simon var da reist med tvillingene – skriftet Kristin for den fromme og renhjertede mann som hadde vært hennes åndelige far i alle disse årene. De satt sammen i mange timer, og Sira Eiliv la henne på hjertet å være ydmyk og lydig mot Gud, tålmodig, trofast og kjærlig mot sin ektehusbond. Hun lå på kne ved benken der han satt; da stod Sira Eiliv opp, knelte ned ved hennes side, enda med den røde stola, tegnet på Kristi kjærlighets åk, og han bad lenge og brennende, uten ord. Men hun visste at han bad for den far og mor og de barn og hele den huslyd hvis sjelehelse han i alle disse årene så trofast hadde strevet for å fremme.
Dagen efter stod hun på Brattøren og så legbrødrene fra Tautra sette seil på båten som skulle føre bort presten og hennes eldste to sønner. På hjemveien gikk hun innom minorittenes kirke og dvelte der til hun trodde hun var sterk nok til å våge seg hjem i sin egen gård. Om kvelden, da de to små var sovnet, satt hun med spinningen sin og fortalte for Gaute til det ble sengetid også for gutten.
VI
ERLEND SATT I KONGSGÅRDEN til frem imot klemensmesse. Da kom bud og brev om at han skulle føres til funds med kong Magnus, under trygt leide. Kongen aktet å drikke jul på Bågahus det år.
Kristin ble forferdelig redd. Med usigelig møye hadde hun vennet seg til å synes rolig mens Erlend satt fanget, under dødsdom. Nu skulle han føres langt bort på det uvisse, om kongen ble det sagt så ymse, og i den krets av menn som stod ham nær, hadde hennes husbond ikke venner. Ivar Ogmundssøn, som nu var slottshøvding på Bågahus, hadde brukt de hardeste ord om Erlends drottsvik. Og han skulle være blitt ytterligere oppirret ved det at han hadde fått høre igjen noe flåseri som Erlend hadde talt om ham.
Men Erlend var glad til. Kristin så nok at han tok ikke deres tilstundende skilsmisse lett. Men denne lange innesperring begynte nu å leite slik på ham så han grep begjærlig utsikten til den lange sjøreise og syntes nesten likesæl med alt annet.
I løpet av tre dager var dette ordnet, og Erlend seilte med herr Finns skip. – Simon hadde lovet å komme tilbake til Nidaros før advent, når han hadde fått områdd seg litt med sine gjøremål hjemme; ble der noen nye tidender forinnen, hadde han bedt Kristin sende bud, så skulle han komme straks. Nu kom hun på at hun ville fare syd til ham, og derfra ville hun dra til kongen, falle for hans føtter og be om nåde for sin husbond – gjerne byde alt hun eide i løsning for hans liv.
Erlend hadde solgt og pantsatt sin gård i kaupangen til forskjellige; Nidarholms kloster eide nu stuehuset, men abbed Olav hadde kjærlig tilskrevet Kristin og bedt henne bruke det så lenge hun trengte det. Hun satt der nu alene med en tjenestemø, Ulv Haldorssøn, som var kommet på frifot siden de ikke hadde kunnet føre ham nok over, og hans brorsønn Haldor, Kristins egen svenn.
Hun rådslo med Ulv, og han stilte seg først noe tvilende – han mente at det ble en hard reise for henne over Dovre; det var alt kommet meget sne i fjellet. Men da han så konens sjeleangst, rådet han til. Fru Gunna tok de to små barn ut til Råsvold, men Gaute ville ikke skilles fra sin mor, og hun torde heller ikke godt slippe den gutten ut av sitt øyesyn her nordenfjells.
De fikk så hardt vær da de kom syd på Dovre, at efter Ulvs råd lot de hestene sine være igjen på Drivstuen og lånte ski der – om de skulle bli nødt til å legge seg for ute neste natten. Kristin hadde ikke hatt ski på føttene siden hun var liten mø, så det ble tungt for henne å fare frem, enda mennene støttet henne av ytterste evne. De nådde ikke lenger den dag enn midt inn på fjellet mellom Drivstuen og Hjerdkinn, og da det tok til å mørkne, måtte de søke ly i en bjerkeli og grave seg ned i sneen. På Toftar fikk de leid seg hester; her møtte de skodde, og da de kom litt ned i dalen, fikk de regnvær. Da de flere timer efter mørkets frembrudd red inn i Formotunet, ulte vinden om novene, elven bruste, og det suste og durte fra liene. Tunet var som en bløtmyr og dempet lyden av hovslagene – i lørdagskveldens nonshelg syntes ikke tegn til liv på den store gård, og hverken folk eller hunder lot til å bli vár deres komme.
Ulv dundret på stuehusets dør med sitt spyd; en karl kom og lukket opp. Straks efter stod Simon selv i forstuedøren, bred og mørk mot lysskjæret bak, med et barn på armen; han drev de gjøende hunder bakom seg. Han gav et rop da han kjente sin konesøster, satte ned barnet og drog henne og Gaute inn, mens han selv skilte dem ved de vasstrukne ytterplagg.
Det var godt og varmt i stuen, men svært tung luft, for det var en ovnsstue med flat himling, under høyenloftet. Og der var fullt av folk – og barn og hunder yrte ut av hver krok. Så skjelnet Kristin sine to småsønners ansikter, røde, varme og glade, inne bak bordet hvor et lys stod og brant. De kom frem nu og hilste litt fremmed på moren og broren – Kristin skjønte at her hadde hun brutt inn midt i folks hygge og gammen. Forøvrig var stuen i et urydde, og for hvert skritt hun gikk innover stuen, trådte hun i knasende nøtteskall – de var utover hele gulvet.
Simon sendte tjenestemenn og koner i ærender, og stuen tømtes for folk og storparten av barna og hundene – det var granner og deres følge. Mens han spurte og hørte på henne, festet han sammen skjorten og kjortelen, som hadde stått åpen helt inn på den bare, hårete barm. Barna hadde rakket ham slik til, sa han unnskyldende. Han var forferdelig uflidd, beltet satt snudd skakt, han var meget skitten på klærne og på hendene, sotet i ansiktet og full av rusk og støv i håret.
Straks efter kom to tjenestekoner og førte Kristin og Gaute over i Ramborgs fruerstue. Der var ild i ovnen nu, travle terner tente lys, redde seng og hjalp henne og gutten til tørre klær, mens andre dekket bordet med drikk og mat. En halvstor mø med silkeflettet hår brakte henne ølbollen, som frohatten stod over. Piken var Simons eldste datter, Arngjerd.
Så kom han inn selv; han hadde stelt seg og var mere som Kristin var vant til å se ham, vakkert og staselig kledd. Han leide sin lille datter ved hånden, og Ivar og Skule fulgte med ham.
Kristin spurte efter sin søster, og Simon svarte, Ramborg hadde fulgt Sundbu-konene ned til Ringheim; Jostein hadde hentet sin datter Helga, og så hadde han villet ha også Dagny og Ramborg med seg – han var slik en munter, vennesæl gammel mann og hadde lovet å ta godt vare på de tre unge koner. Så kanskje Ramborg ble der i vinter. Hun ventet et barn ved mattiasmessetider – og Simon selv hadde jo tenkt at han kunne komme til å måtte være hjemmefra i vinter; så hadde hun det hyggeligere hos de unge frendekonene. Nei, for husstellet her på Formo gjorde det ingen skilnad om hun var hjemme eller borte, lo Simon – han hadde da aldri krevd at det unge barnet, Ramborg, skulle slite med det store styr.
Om Kristins planer sa Simon straks at han ville reise med henne sydover. Der hadde han så mange frender og sin fars og sine egne venner fra gammelt av, så her håpet han å kunne tjene henne bedre enn i Trondheimen. Om det ville være klokt av henne å oppsøke kongen selv, ville han der lettere kunne få skjønn av. Han skulle være reiseferdig om tre–fire dager.
De fulgtes til messen neste morgen, som var søndag, og siden gjestet de Sira Eirik hjemme på Romundgård. Presten var nu gammel; han tok kjærlig mot Kristin og syntes meget sorgfull over hennes vanskjebne. Så gikk de bortom Jørundgård.
Husene var de samme, og i stuene var de samme sengene og benkene og bordene. Det var nu hennes egen gård; det så likest ut til at her skulle hennes sønner vokse opp, og her skulle hun selv en gang legge seg ned og lukke sine øyne. Men aldri hadde hun følt det så klart som i denne stund, at livet i dette hjemmet hadde hennes far og mor båret. Hva de enn måtte ha hatt å kjempe med i det dulgte, til alle som levde omkring dem, hadde det strømmet varme og hjelp, fred og trygghet.
Urolig og tungsindig som hun var, trettet det henne litt når Simon snakket om sine egne saker, gården og barna. Hun skjønte selv at det var urimelig; han var villig til å hjelpe henne av all sin evne, hun så at det var vakkert han ville fare fra hjemmet i julehelgen og fra sin kone, når det stod slik til – han tenkte sikkert meget på om han nu skulle få en sønn, han hadde jo bare det ene barnet med Ramborg, enda de hadde snart vært gift i seks år. Hun kunne ikke vente at han skulle ta seg hennes og Erlends ulykke slik til hjerte at han derover aldeles skulle glemme all glede ved sine egne gode kår – men det var underlig å gå sammen med ham her, han syntes så glad og varm og trygg i hjemmet sitt.
Uvilkårlig hadde Kristin tenkt at Ulvhild Simonsdatter skulle vært lik hennes egen lille søster, som hun hadde fått navn efter – vært lys og sped og skjær. Men Simons lille datter var rund og lubben, med kinn som epler og munn som et rødt bær, snare grå øyne som lignet farens i ungdommen, og det vakre brune og krøllete hår. Simon var svært glad i det vene, livlige barnet sitt og kry av hennes kvikke snakk.
«Enda denne jenten er så ljot og lei og stygg,» sa han, la sine hender om hennes brystkurv og rullet henne, mens han lettet henne opp i været, «jeg tror det er en bytting som trollene her oppe i kampen har lagt i vuggen til mor din og meg, så grim og grum en unge er det,» så satte han henne brått ned og gjorde hastig tre ganger korstegn over barnet, som skremt av sine egne uforsiktige ord.
Hans frilledatter, Arngjerd, var ikke vakker, men hun så snill og forstandig ut, og faren hadde henne i følge med seg så ofte det var leilighet til det. Han roste hennes dyktighet tidlig og sent. – Kristin måtte se i Arngjerds kiste, alt som hun allerede selv hadde spunnet og vevd og sydd til sitt hjemmefølge.
«Den stund jeg legger denne datteren mins hånd i en god og trolynt festemanns,» sa Simon og så langt efter barnet, «blir en av de gladeste dager jeg har levd.»
For å spare utgifter og for at reisen kunne gå fort, ville Kristin ikke ta med noen terne og ikke annen mann enn Ulv Haldorssøn. Fjorten dager før jul red så hun og han fra Formo i følge med Simon Andressøn og hans to unge, raske svenner.
Da de kom til Oslo, fikk Simon straks spurt at kongen ikke kom til Norge – han ville nok drikke jul i Stockholm. Erlend satt i borgen på Akersnes; høvedsmannen var bortreist, så inntil videre var det uråd for noen av dem å få se ham. Men underfehirden, Olav Kyrning, lovet å la Erlend vite de var i kaupangen. Olav var meget vennlig mot Simon og Kristin, for hans bror var gift med Ramborg Åsmundsdatter fra Skog, så han regnet mågskap langt ute med Lavransdøtrene.
Ketil av Skog kom inn til byen og bad dem drikke jul ute hos ham, men Kristin ville ikke ture i helgen når Erlend var slik stedt. Og da ville heller ikke Simon fare, enda hun bad ham meget; Simon og Ketil var noe kjent, men Kristin hadde bare sett sin farbrorssønn én gang siden han ble voksen.
Kristin og Simon hadde herberge i den samme gården hvor hun en gang hadde vært hans foreldres gjest, den tiden de to var trolovet, men de bodde i et annet hus. Det var to senger i stuen, hun sov i den ene og Simon og Ulv i den andre; svennene lå i stallen.
Julenatten ville Kristin gå i midnattsmessen i Nonneseters kirke – hun sa det var fordi søstrene sang så fagert. De fulgtes da dit alle fem. Natten var stjerneklar, mild og vakker, og det hadde snedd litt i kveldingen, så det var nokså lyst. Da klokkene tok til å ringe fra kirkene, strømmet folk ut av alle gårder, og Simon måtte leie Kristin. Av og til så han bort på henne i smug. Hun var blitt meget mager denne høsten, men det var som hennes høye, ranke skikkelse hadde fått igjen noe av ungmøens myke og stille ynde. Over det bleke ansikt var igjen kommet hennes ungdoms uttrykk av ro og blidhet, som dekket en dyp og dulgt, lyttende spenning. Hun hadde fått en underlig gjenferdsaktig likhet med hin unge Kristin fra den julen for lenge siden –. Simon knuget hennes hånd og visste ikke at han hadde gjort det før hun krystet hans fingre til svar. Han så opp – hun smilte og nikket, og han forstod hun hadde tatt hans håndtrykk for en maning, at hun måtte holde seg modig – og nu strevet hun for å vise ham, jo, hun var det.
Da de høye helligdager var forbi, gikk Kristin ut til klostret og bad om å få yde abbedissen og de søstrene som levde enda siden hennes tid, ærbødig hilsen. Hun var da i abbedissens talestue en liten stund. Bakefter gikk hun inn i kirken. Hun skjønte at innenfor klostrets murer hadde hun intet å skaffe. Søstrene hadde tatt vennlig imot henne, men hun så at for dem var hun bare en av de mange ungmøer som hadde vært her et læreår – hadde de hørt noe snakk om at hun hadde skilt seg ut fra de andre ungdøtrene på noe vis, og ikke for det gode, så lot de seg ikke merke med det. Men det året her i Nonneseter, som ruvet så stort i hennes liv, gjaldt så lite i klostrets. Hennes far hadde kjøpt seg og sine del i klostrets forbønner for sjelene; den nye abbedissen, fru Elin, og søstrene ville be for hennes og hennes husbonds bergning, sa de. Men hun skjønte hun hadde ingen rett til å trenge inn og uroe nonnene med sine besøk. Kirken deres stod åpen for henne som for alle mennesker; hun kunne stå i den nordre omgang og høre sangen av de skjære kvinnerøster fra koret, se seg om i det kjente rom, på altrene og bildene – og når søstrene hadde forlatt kirken ut av døren til klostergården, kunne hun gå opp og knebøye ved fru Groa Guttormsdatters liksten, tenke på den kloke og kraftfulle, verdige moder, hvis råd hun ikke hadde skjønt eller vyrdet – annen hjemstavnsrett hadde hun ikke i dette Kristi tjenestekvinners bo.
Sist i helgen kom herr Munan til henne – han hadde først nu spurt at hun var i kaupangen, sa han. Han hilste hjertelig på henne, på Simon Andressøn og på Ulv, som han alt i ett kalte sin frende og kjære venn. Det torde bli vanskelig for dem å få se Erlend, mente han, de voktet strengt på ham – ham hadde det ikke lykkes å få inngang hos systrungen sin. Men Ulv sa leende, da ridderen var ridd bort, at han trodde ikke at Munan hadde trengt så hardt på heller – han var så livende redd for å bli innblandet i saken, så han torde mest ikke høre den nevnt. Munan var blitt svært gammel, meget skallet og avmagret, belgen hang aldeles slunken om den digre skrotten. Han satt ute på Skogheim og hadde en av frilledøtrene sine som var enke, hos seg. Faren ville gjerne være kvitt henne, for ingen av de andre barna hans, hverken ekte eller uekte, ville komme nær ham når denne halvsøsteren skulle styre huset; hun var en herskesyk, pengegrisk og skarptunget kvinne. Men Munan torde ikke be henne reise.
Endelig, utpå nyåret, skaffet Olav Kyrning Erlends hustru og Simon lov til å se ham. Så var det igjen for Simon å følge den sorgfulle konen til de hjerteslitende møter. Det ble voktet meget strengere her enn i Nidaros på at Erlend fikk ikke tale med noen uten at slottshøvdingens folk var hos.
Erlend var rolig som før, men Simon skjønte at nu begynte denne tilstand å slite på mannen. Han klaget aldri, men sa at han led ingen overferd, fikk alt så godt som det kunne skaffes ham, men han innrømmet at kulden plaget ham en del; det var ikke ildsted i rommet. Og det var ikke meget han kunne gjøre seg til gode med renslighet – skjønt hadde han ikke hatt lusene å slåss med, så hadde vel tiden falt enda lenger her ute, lo han.
Også Kristin var rolig – så rolig at Simon ventet i åndeløs angst på den dag da hun vel brøt aldeles sammen.
Kong Magnus red sin Eriksgata i Sverige, og det var ikke utsikt til at han skulle komme til landegrensen med det første, eller at det ville bli noen forandring i Erlends stilling så snart.
Gregorsmessedagen hadde Kristin og Ulv Haldorssøn vært i kirken på Nonneseter. Da de på hjemveien var kommet over broen over nonnebekken, tok hun ikke veien nedover mot herberget, som lå nær biskopsgården, men hun snudde østover mot Klemenskirkealmenningen og inn i de trange veiter mellom kirken og åen.
Dagen var grågrugget, og det hadde vært linnvær en stund, så deres fottøy og kappefliker ble våte og tunge av den gule leire her ute ved elven. De kom ut på jordene mot åbakken. En gang møttes deres øyne. Ulv lo stilt, brettet munnen til en slags geip, men hans øyne var sorgfulle; Kristin smilte underlig sykelig.
Straks efter stod de på kanten av bakken; leiren hadde falt ut her en gang i tiden, og gården lå rett under den, så tett innunder den skittengule skrent, hvor litt svart, strantet ugress grodde oppover, at stanken fra svinestien, som de så ned i, slo stram opp mot dem – to fete sugger gikk og snasket i det mørke dynn. Elvebredden var som en smal stripe her, åens grå og gjørmete strøm med gnuslende isflak uti rant like opp til de forfalne hus med de vissenbleke tak.
Mens de stod der, kom en mann og en kvinne frem til inngjerdingen og så på grisene – han lente seg innover og klødde en av purkene med skaftenden av den sølvbeslåtte tynnøks som han brukte til stav. Det var Munan Bårdssøn selv, og konen var Brynhild. Han så opp og ble vár dem – stod og måpte oppover, da ropte Kristin muntert hilsende ned til ham.
Herr Munan satte i å skoggerle:
«Kom ned og få en varm øldrikk i dette drittværet,» ropte han opp.
På veien ned til gårdsgrinden fortalte Ulv at Brynhild Jonsdatter holdt hverken herbergshus eller øltapp mere. Hun hadde vært i vanskeligheter flere ganger og var til slutt blitt truet med at hun skulle miste huden, men Munan hadde frelst henne og gått i borgen for henne, hun skulle aldeles slutte med sine ulovlige næringer. Hennes sønner satt nu også i slike stillinger at moren for deres skyld måtte tenke på å bedre sitt rykte. Efter sin hustrus død hadde Munan Bårdssøn tatt opp med henne igjen og holdt stadig til i Flugagården.
Han tok imot dem i gårdsgrinden:
«Vi er da frender alle fire på en gjerd,» kniste han – han var litt øllet, men ikke meget. «Du er en god kvinne, Kristin Lavransdatter, from og ikke hovmodig – Brynhild er hederlig, ærbar kone nu, hun – og jeg var ugift mann da jeg avlet de to sønnene vi har sammen – og de er de gjeveste av alle barna mine – det har jeg da også sagt deg hver dag i alle årene, Brynhild. Inge og Gudleik har jeg kjærest av barna mine –»
Brynhild var vakker enda, men gulblek og så ut som huden hennes måtte være klam å komme nær, Kristin tenkte, som når man har stått en hel dag over fettgrytene. Men stuen hennes var velstelt, maten og drikken som hun bar på bordet, utmerket og kjørelene rene og vakre.
«Ja, jeg snur innom her når jeg har ærend i Oslo,» sa Munan. «Du skjønner, moren vil gjerne spørre tidender om sønnene sine. Inge skriver til meg rett som det er, for han er en lærd mann, Inge, det må en biskops ombudsmann være, kan du vite – godt gifte skaffet jeg ham òg, Tora Bjarnesdatter fra Grjote; tenker du mange menn hadde fått slik kone til en frillesønn? Så sitter vi her og snakker om dette, og Brynhild bærer mat og øl til meg som før i tiden, da hun bar nøklene mine på Skogheim. Det er tungt å sitte der ute nu og tenke på min sæle hustru –. Så rir jeg hit inn for å finne litt hygge – når hugen står slik på henne Brynhild at hun unner meg litt vennlighet og hygge?»
Ulv Haldorssøn satt med hånden under haken og så på Husaby-fruen. Kristin satt og hørte på og svarte så stilt og blidt og høvisk – like rolig og fin som hun kunne vært til gjestebud på en av storgårdene hjemme i Trondheimen.
«Ja, du Kristin Lavransdatter fikk hustrunavn og heder,» sa Brynhild Fluga, «enda du kom villig nok til Erlend i bursloftet mitt. Jeg ble hetende tik og løskjerring alle dager – min stemor solgte meg i hendene på ham der – jeg bet og rev, og merkene efter hver min negl stod i hans åsyn før han fikk fremmet viljen sin med meg –»
«Skal du nu snakke om dette igjen,» sutret Munan. «Du kan vel vite – jeg har da sagt det så titt også – jeg hadde latt deg gå med fred, hadde du tedd deg på folkevis og bedt meg spare deg, men du fór i synet på meg som en villkatte enda før jeg var helt innkommet av døren –»
Ulv Haldorssøn lo sakte ut for seg.
«Og jeg handlet da vel med deg alle dager efter det,» sa Munan. «Du fikk alt du gadd peke på – og barna våre – ja, de sitter da bedre og tryggere, de, enn de arme sønnene til Kristin – Gud verge de armingene, slik som Erlend har stelt for sine barn! Jeg mener det må være mere verdt enn hustrunavn for en mors hjerte – og du vet at jeg ønsket mangen gang du hadde vært slik byrdig at jeg hadde kunnet lovfeste deg – ingen kone har jeg likt så godt som deg – enda du var sjelden blid eller snill mot meg – og den hustru som jeg fikk, Gud lønne henne. Jeg har stiftet et alter for Katrin min og meg ute i kirken hos oss, Kristin – jeg har takket Gud og Vårfrue hver dag for giftet mitt, ingen mann har hatt bedre –,» han snufset og smågråt.
Litt efter sa Ulv Haldorssøn at nu måtte de gå. Han og Kristin vekslet ikke et ord på hjemveien. Men utenfor stuedøren rakte hun sin hånd til mannen:
«Ulv – min frende og min venn!»
«Kunne det hjelpe noe,» sa han sakte, «så skulle jeg gjerne gå til galgen i Erlends sted – for hans skyld og for din.»
Om kvelden, litt før sengemål, satt Kristin alene i stuen med Simon. Da gav hun seg med ett til å fortelle hvor hun hadde vært denne dagen. Hun berettet om samtalen der ute.
Simon satt på en krakk litt fra henne. Litt foroverlutet, med armene hvilende på lårene og hengende hender satt han og så opp på henne med et underlig forskende uttrykk i de små, skarpe øyne. Han mælte ikke et ord, og ikke en muskel rørte seg i hans tunge, svære ansikt.
Da nevnte hun at hun hadde sagt det til sin far, og hva han hadde sagt.
Simon satt som før, ubevegelig. Men om en stund sa han rolig:
«Det er den eneste bønn jeg har bedt deg i alle de årene vi har vært kjente – om jeg minnes rett – at du skulle – men kunne du ikke tie med det for å spare Lavrans så –»
Hele Kristins legeme dirret:
«Ja. Men –. Å, Erlend, Erlend, Erlend –»
Ved det ville skrik fór mannen opp – Kristin hadde kastet seg fremover, med hodet nede i armene sine rugget hun fra den ene side til den andre og ble ved å rope på Erlend mellom bevende, stønnende hulk, som syntes å slite seg ut av hennes kropp, fylle hennes munn med gråt, boble og sprute utover –.
«Kristin – i Jesu navn!»
Da han grep om hennes overarmer og prøvde å stagge henne, kastet hun seg inn til ham med hele sitt legemes tyngde, tok ham om halsen, mens hun gråtende ble ved å rope og rope sin husbonds navn.
«Kristin – styr deg –,» han knuget henne i sin favn og merket at hun sanset det ikke, hun gråt så hun kunne ikke stå oppreist alene. Da løftet han henne opp i sine armer – knuste henne inntil seg et øyeblikk, så bar han henne bort og la henne ned på sengen.
«Styr deg,» bad han igjen, kvalt og nesten truende – la sine hender over hennes ansikt, og hun fattet om hans håndledd og armer og klynget seg inn til ham:
«Simon – Simon – å, han må berges –»
«Jeg gjør hva jeg kan, Kristin – nu skal du styre deg!» Han bråsnudde, gikk til døren og ut. Han ropte så det ljomet mellom husene, på den tjenestemø som Kristin hadde festet seg her i Oslo. Hun kom springende, og Simon bød henne gå inn til husfruen. Straks efter kom møen ut igjen – hennes frue ville være alene, sa hun forskrekket til Simon, som stod på samme flekken.
Han nikket og gikk over til stallen, ble der til Gunnar, hans svenn, og Ulv Haldorssøn kom ut for å kveldsfôre. Simon gav seg i snakk med dem og gikk i følge med Ulv opp i stuen igjen.
Kristin så ikke stort til mågen sin den neste dag. Men efter non, da hun satt og sydde på et plagg som hun ville bringe ut til sin husbond, kom han løpende inn, sa intet til henne og så ikke på henne, men han slengte åpent sitt reiseskrin, fylte sølvbegeret sitt med vin og fór ut igjen. Kristin stod opp og gikk efter. Foran stuedøren stod en fremmed mann og holdt enda hesten sin – Simon drog en gullring av sin finger, slapp den opp i begeret og drakk kommemannen til.
Kristin gjettet hva det var, og ropte glad:
«Du har fått en sønn, Simon!»
«Ja.» Han slo sendebudet på skulderen da denne takkende forvarte begeret og ringen innenfor sitt belte. Så tok Simon sin hustrus søster om livet og snurret henne rundt. Han så så glad ut at Kristin måtte legge sine hender på hans herder – da kysset han henne midt på munnen og lo høyt.
«Det blir nok Darreslekten som skal sitte på Formo efter deg da, Simon,» sa hun glad.
«Så blir det – om Gud vil. – Nei, i kveld vil jeg gå alene,» sa han da Kristin spurte om de skulle følges ad til aftensangen.
Om kvelden sa han til Kristin at han hadde spurt, Erling Vidkunssøn skulle være på sin gård, Aker ved Tunsberg. Og denne formiddag hadde han tinget seg skipsleilighet nedover fjorden – han ville tale med herr Erling om Erlends sak.
Kristin sa ikke stort. De hadde så vidt rørt ved det før, men unngått å komme nærmere inn på saken – om herr Erling hadde kjent til Erlends forehavende eller ikke. Simon sa han ville rådspørre Erling Vidkunssøn hva han mente om Kristins plan, at Simon skulle følge henne inn til Lavrans’ mektige frender i Sverige, kreve kyn og frendehjelp av dem.
Da sa hun det:
«Men nu du har fått en slik stortidende, måg, så tykkes meg det ville være rimeligst at du setter ut denne reisen til Aker – først farer opp til Ringheim, ser til Ramborg og sønnen din.»
Han måtte snu seg bort, så svak ble han. Han hadde ventet slik på dette – om Kristin ville vise et tegn på at hun skjønte han lengtet efter å se sin sønn. Men da han var blitt herre over sin bevegelse, sa han, unnselig i røsten:
«Jeg har tenkt det, Kristin – Gud vil kan hende unne den gutten bedre trivsel hvis jeg kan være tålmodig og styre min lengsel efter å se ham til jeg har kunnet hjelpe Erlend og deg litt fremover i dette målet.»
Dagen efter gikk han ut og kjøpte rike og prektige gaver til sin hustru og gutten – også til alle de koner som hadde vært hos Ramborg da hun fikk barnet. Kristin tok frem en vakker sølvskje som hun eide efter sin mor, den skulle Andres Simonssøn ha, men til sin søster sendte hun den tunge, forgylte sølvkjede som hun en gang i barndommen hadde fått av Lavrans sammen med relikviekorset. Dette flyttet hun nu over i Erlends festensgavekjede. Neste dag ved middagstider seilte Simon.
Om kvelden la skipet inn under en øy i fjorden. Simon ble om bord, lå i et hudfat med noen vadmelsvever bredt oppå og så på stjernehimmelen, hvor bildene syntes å hugge og dukke mens båten duvet på de døsig glidende sjøer. Vannet klasket og isflakene skurte og dunket mot fartøyets sider. Det var nesten godt å kjenne kulden smyge lenger og lenger innigjennom kroppen. Det dulmet –.
Enda, nu var han viss på, så ille som det hadde vært, kunne det aldri mere bli. Nu når han hadde en sønn. Det var ikke det at han trodde han kunne bli gladere i gutten enn han var i døtrene sine. Men det var noe annet. Så hjerteglad som de små møene hans kunne gjøre ham når de søkte inn til far sin med sin lek og latter og snakk, så liflig som det kjentes å ha dem i fanget og føle det myke barnehår under sin hake – en mann stod ikke på den måten i kjeden av sin ætts menn hvis hans gård og gods og minnet om hans ferd i verden skulle følge med en datters hånd over til en fremmed slekt. Men nu, når han torde håpe, ville Gud unne denne vesle gutten å vokse opp, så skulle på Formo sønn følge efter far – Andres Gudmundssøn, Simon Andressøn, Andres Simonssøn – da var det som så selvgivet at for Andres måtte han stå slik som faren hadde stått for ham selv, en redelig mann, i sine lønnlige tanker like fullt som i sin åpenbare ferd.
– Somme tider hadde det vært slik at han skjønte ikke hvordan han skulle orke lenger. Hadde han enda sett ett tegn til at hun forstod noe. Men hun var mot ham som de skulle være kjødelige søsken – omsorgsfull for hans vel, snill og kjærlig og blid –. Og han visste ikke hvor lenge det skulle vare – at de skulle leve i hus sammen på denne måten. Tenkte hun aldri på at han kunne ikke glemme – fordi om han nu var gift med hennes søster, kunne han ikke aldeles glemme, de to hadde en gang vært aktet til å leve sammen som ektefolk –.
Men nu hadde han denne sønnen. Han hadde alltid blygdes ved å legge til med sine egne ord noe enten om ønske eller takk, når han leste sine bønner. Men Kristus og Maria visste vel hva han hadde ment med det at han hadde sagt dobbelt så mange paternoster og aver om dagene i det siste. Og det skulle han bli ved med så lenge han var hjemmefra. Og vise sin takknemlighet på høvelig og rundhåndet vis ellers òg. Så fikk han kan hende hjelp på denne reisen òg.
Egentlig syntes det ham selv urimelig å vente noe utbytte av denne ferden. Det var aldeles kaldt mellom herr Erling og kongen nu. Og om den forrige riksstyrer var aldri så mektig og byrg og aldri så lite trengte å frykte den unge kongen, som var meget vanskeligere stilt enn Norges rikeste og høybyrdigste mann – det var ikke ventelig at han skulle ville oppirre kong Magnus enda mere mot seg ved å tale Erlend Nikulaussøns sak og dra på seg mistanken om at han hadde kjent til Erlends svikråd. Selv om han hadde hatt del i dem, ja om han hadde stått bak hele tiltaket, ferdig til å gripe inn og la seg sette over landsstyret samme stund her igjen var en umyndig konge her i landet – så kunne han ikke føle seg bundet til å våge noe for å hjelpe den mann som hadde brakt hele planen til å strande for et skammelig elskovseventyrs skyld. Det var som han halvveis glemte det når han var sammen med Erlend og Kristin – for de to syntes neppe å huske det mere. Men det var nu slik at Erlend selv hadde voldt det kom ikke mere ut av hele tiltaket enn ulykke for ham selv og de gode menn som var blitt røpet ved hans tåpelige lettferdighet.
Men han måtte friste alle utveier for å hjelpe henne og hennes husbond. Og nu begynte han å håpe; for kanskje Gud og Jomfru Maria eller noen av de helgener som han hadde pleid å vise ære med offer og almissegjerd, ville støtte oppunder her også.
Han kom til Aker temmelig sent neste kveld. En gårdsstyrer tok imot ham og sendte svenner i vei, noen med hester, noen med hans svenn til karlstuen, men selv gikk han til det loft hvor ridderen satt og drakk. Straks efter kom herr Erling selv ut i loftssvalen og stod der mens Simon steg opp ad trappen; da hilste han gjesten velkommen høvisk nok og førte ham inn i buret, hvor Stig Håkonssøn fra Mandvik satt og en ganske ung mann som var Erlings eneste sønn, Bjarne Erlingssøn.
Han ble da fagnet vakkert nok, tjenestefolk tok hans ytterplagg og bar inn mat og drikke. Men han gjettet at mennene gjettet – iallfall herr Erling og Stig – hva han var kommet for, og følte at de holdt seg tilbake. Så da Stig tok til å snakke om at han var en sjelden mann å se på denne kanten av landet, han slet ikke ned dørstokkene hos sine måger fra før i tiden – ja, hadde han vært lenger syd enn til Dyfrin siden Halfrid døde – svarte Simon, nei, ikke før i vinter. Men nu hadde han vært i Oslo noen måneder med sin hustrus søster, Kristin Lavransdatter, som var gift med Erlend Nikulaussøn.
Dertil taug de litt. Så spurte herr Erling høflig til Kristin og til Simons hustru og søsken, og Simon spurte til fru Elin og Erlings døtre og hvordan Stig levde og om nytt fra Mandvik og efter gamle naboer der.
Stig Håkonssøn var en førladen, mørkhåret mann, noen år eldre enn Simon, sønn av Halfrid Erlingsdatters halvbror herr Håkon Toressøn og brorsønn av Erling Vidkunssøns frue Elin Toresdatter. Han hadde mistet Skidusyssel og befalingen på borgen i Tunsberg for to vintre siden, da han ble uvenner med kongen, men satt ellers godt nok i det der han satt på Mandvik, men han var barnløs og enkemann. Simon kjente ham ganske godt og hadde vært god venn med ham som med alle sin første kones frender – om vennskapet enn ikke hadde vært ovhett. Han visste så inderlig vel hva de alle hadde tenkt om Halfrids andre giftermål – herr Andres Gudmundssøns yngre sønn kunne være både velstående og godættet, men jevngifte for Halfrid Erlingsdatter var han ikke og ti år yngre enn henne; de kunne ikke skjønne hvorfor hun hadde satt sin hug til denne unge mannen, men de fikk unne henne å gjøre som hun ville – siden hun hadde hatt det så ulidelig vondt hos førstemannen sin.
Erling Vidkunssøn hadde Simon bare møtt et par ganger før, og da hadde han alltid vært i følge med fru Elin, og da var det aldri låt i ham; ingen trengte si mere enn ja og ha hvor hun var i stuen. Herr Erling var eldet ikke lite siden den tid – han var blitt noe mere førladen, men han hadde enda en vakker og staselig skikkelse, for han førte seg overmåte smukt, og det kledde ham godt at hans bleke, rødgule hår nu var blitt sølvgrått og glinsende.
Den unge Bjarne Erlingssøn hadde Simon ikke sett før. Han var vokst opp nær Bjørgvin i huset hos en geistlig herre, Erlings venn – i slekten sa de fordi faren ikke ville ha ham gående ute på Giske i alt det kvinnfolkvåset der. Erling var der ikke mere enn han måtte, og føre gutten med seg på sine stadige reiser torde han ikke, for Bjarne hadde vært meget svak av helse i oppveksten, og to andre sønner hadde Erling Vidkunssøn mistet mens de var små.
Gutten så overmåte vakker ut, slik han satt med lyset bak seg og viste ansiktet fra siden. Sort, kraftig kruset hår bruste frem over pannen, de store øyne syntes sorte, nesen var stor og vakkert krøket, munnen fast og full og fin, og haken veldannet. Dertil var han høy, herdebred og slank. Men så skulle Simon sette seg inntil bordet og spise, matsvennen flyttet lyset, og nu så han at på halsen var Bjarnes hud aldeles oppett av kjertelarr – det bredte seg på begge sider helt oppunder ørene og bort til under haken, døde, blankhvite hudflak og blårøde striper og svulne knuter. Og så hadde Bjarne den vane at han drog alt i ett opp hetten på den runde skinnbremmede fløyels skulderkrave som han satt med her inne i stuen også – halvveis oppover hodet til ørene. Litt efter ble det vel varmt for ham, så drog han den ned, og så trakk han opp i den igjen – han syntes ikke å vite om at han gjorde det. Simon ble rent urolig i hendene selv til slutt av å se på det – enda han prøvde å la være å se dit.
Herr Erling hadde neppe sine øyne fra sønnen – men han syntes heller ikke å vite om at han satt slik og så ufravendt på gutten. Erling Vidkunssøns ansikt var ikke meget bevegelig, og det var ikke synderlig uttrykk i hans blekblå øyne – men under det litt vake og vannaktige blikk syntes endeløse års bekymring og tanker og kjærlighet å ligge bunnfelt.
Så snakket de tre eldre menn sammen, høvisk og trevent, mens Simon spiste, og den unge satt der og tuklet med kravehetten. Siden drakk de alle fire en sømmelig tid, og så spurte herr Erling om ikke Simon var reisetrett, og Stig bad ham tekkes med å sove hos ham. Simon var glad til at han fikk utsettelse med å snakke om sitt ærend. Denne første kvelden på Aker hadde trykket ham nokså meget ned.
Neste dag, da han kom frem med det, svarte herr Erling på det nærmeste som Simon hadde ventet. Han sa at godvillig hadde kong Magnus aldri hørt på ham, men han hadde skjønt, fra den stund at Magnus Eirikssøn ble gammel nok til å mene noe, hadde han ment at Erling Vidkunssøn skulle ikke få ha noe å si hos ham når han en gang ble myndig. Og siden denne tvist mellom ham og hans venner på den ene siden og kongen på den annen var blitt forlikt, hadde han hverken hørt eller spurt til kongen og kongens venner. Om han talte Erlends sak for kong Magnus, så ville det neppe gavne mannen stort. Men han visste vel nok at mange her i landet trodde han hadde stått bak Erlends forehavende på noe vis. Simon fikk tro ham eller ikke tro ham – hverken han eller hans venner hadde kjent noe til at dette var i gjære. Men var denne saken blitt røpet på en annen måte, eller hadde disse eventyrlystne unge halsene ført frem sitt vågestykke og mislykkes – så ville han trådt frem og fristet å megle. Men slik som det var gått, så syntes han ikke at noen med rimelighet kunne kreve han skulle stå opp og styrke folks mistanke om at han hadde spilt to spill.
Men han rådet Simon til å vende seg til Haftorssønnene. De var kongens systrunger, og når de ikke nettopp lå i feide med ham, så holdt de dog en slags vennskap. Og så vidt som Erling kunne skjønne, så var de menn som Erlend dekket, snarere å finne mellom Haftorssønnenes krets – og blant de yngste av stormennene.
Nu var det jo slik at kongens bryllup skulle stå her i landet i sommer. Det kunne da være et høvelig tilfelle for herr Magnus til å vise skånsel og mildhet mot sine uvenner. Og kongens mor og fru Isabel kom vel til veitslene. Simons mor hadde jo vært dronning Isabels mø da hun var ung, om Simon ville vende seg til fruen eller om Erlends hustru falt ned for kongens brud og fru Ingebjørg Håkonsdatter med sine bønner om deres forbønn.
Simon tenkte at det fikk bli den aller siste utvei, at Kristin skulle knele for fru Ingebjørg. Hadde hertuginnen skjønt hva heder var, så hadde hun vel forlengst trådt frem og løst Erlend ut av hans vanskeligheter. Men da han en gang hadde nevnt dette til Erlend, hadde denne bare ledd og sagt – den fruen hadde alltid så mange saker og vanskeligheter selv, og hun var vel vred fordi det nu syntes lite likt til at hennes kjæreste barn noensinne skulle få kongsnavn.
VII
FØRST PÅ VÅREN REISTE Simon Andressøn nord på Toten for å hente sin hustru og sin spede sønn og følge dem hjem til Formo. Han ble nu der oppe en tid for å se litt efter sine egne saker.
Kristin ville ikke reise fra Oslo. Og hun torde ikke gi efter for den higende, sugende lengsel efter sine tre sønner, som satt der i dalen. Skulle hun bli ved og holde ut det livet som hun nu levde fra dag til dag, så måtte hun ikke huske på barna sine. Hun holdt ut, hun syntes rolig og modig, hun talte med fremmede og hørte på fremmede og tok imot råd og trøst – men da måtte hun holde fast ved tanken på Erlend, bare Erlend! I de enkelte småstunder, når hun ikke holdt sine tanker fast i viljens grep, skjøt bilder og tanker gjennom hugen hennes: Ivar stod i vedskålen på Formo sammen med Simon og biet spent mens mostermannen lette frem et emne til ham, bøyde og prøvde vedskiene i hendene. Gautes lyse gutteåsyn, mandig besluttsomt, mens han strevet fremoverbøyd mot snefokket hin grå vinterdag på fjellet i høst – skien hans gled tilbake, han ség baklengs nedover kneiken et stykke, det bar dypt inn i snefonnen med ham – og et øyeblikk var hans mine ved å briste, han var et overtrett, hjelpeløst barn. Tankene ville gå til de to små: Munan kunne vel både gå og snakke litt nu – var han like ven som de andre hadde vært i den alderen. Lavrans hadde vel glemt henne. Og de to store ute i klostret på Tautra. Nåkkve, Nåkkve, hennes førstefødte –. Hva skjønte og hva tenkte de to store, og hvordan bar Nåkkve det i sin barnslighet at nu skulle vel intet i livet bli for ham slik som hun og han selv og alle mennesker hadde tenkt –.
Sira Eiliv hadde skikket henne et brev til, og hun hadde meldt Erlend hva som stod i det om deres sønner. Ellers nevnte de aldri sine barn. De talte ikke om fortid og ikke om fremtid nu mere. Kristin brakte ham et klesplagg eller en rett mat, han spurte henne ut om hvordan hun hadde hatt det siden sist, de satt hånd i hånd på hans seng. Så kunne det hende at de ble alene et øyeblikk i det lille kalde, skitne, stinkende rom – de knuget seg inn til hinannen i stumme, brennende kjærtegn, hørte uten å sanse det Kristins terne le med borgsvennene utenfor i trappen.
Tidsnok når han enten var blitt tatt fra henne eller gitt tilbake til henne, å møte tanken på barneflokken og dens endrede kår – på alt annet i hennes liv enn mannen her. Hun kunne ikke miste en time av den tid de fikk være sammen, og hun torde ikke tenke på gjensynet med de fire barna hun hadde nordenfjells – så tok hun imot det da Simon Andressøn bød til å fare alene til Trondheim og sammen med Arne Gjavvaldssøn vareta hennes tarv i boets oppgjør. Meget rikere skulle kong Magnus ikke bli av Erlends gods – mannen var meget mere forgjeldet enn han selv hadde hatt noe skjønn om, og han hadde reist penger som var sendt til Danmark og Skottland og England. Erlend trakk på skuldrene og sa med et halvsmil at dem ventet han nu ikke noe vederlag for.
Så stod Erlends sak nesten ved det samme da Simon Andressøn kom tilbake til Oslo ved korsmessetid om høsten. Men han ble forferdet ved å se hvor slitne de så ut, både Kristin og mågen, og han ble underlig vek og syk om hjertet da de begge enda hadde så meget herredømme over seg selv at de sanset takke ham som for hit på denne årstid, da han dårligst kunne være hjemmefra sine gårder. Men nu drog folk sammen til Tunsberg, hvor kong Magnus satt og biet på sin brud.
Litt ute i måneden fikk Simon tinget seg skipsleilighet dit – med noen kjøpmenn som skulle seile om åtte dager. Da kom en morgen en fremmed svenn og skulle be Simon Andressøn umake seg bort i Hallvardskirken straks – Olav Kyrning ventet på ham der.
Underfehirden var i voldsomt opprør. Han satt ute på borgen mens fehirden var i Tunsberg. Og kvelden før hadde der kommet et følge av herrer som viste ham brev under kong Magnus’ segl, at de skulle forske i Erlend Nikulaussøns sak, og han hadde latt fangen føre inn for dem. De tre var utlendinger, franskmenn visst – Olav hadde ikke skjønt målet deres, men hirdpresten hadde talt med dem på latin i morges, det skulle være frender av den jomfruen som skal bli vår dronning – det lover vakkert! De hadde tatt Erlend i hardt forhør – hadde hatt med en slags stige og noen karer som kunne stelle med slikt. Denne dagen hadde han nektet å føre Erlend ut av kammeret og satt sterk vakt – det ansvaret skulle han ta på seg, for dette var ulov, en ferd som ikke var spurt før i Norge!
Simon fikk lånt en hest hos en av prestene ved kirken og red med Olav like ut på Akersnes.
Olav Kyrning så litt engstelig på den andres sammenbitte ansikt som rødmeblussene drev i byger over. Innimellom rørte Simon seg vilt og voldsomt, som han ikke visste av det – og den fremmede hest kastet seg, steilet og vegret mot denne rytter.
«Jeg ser på eder, Simon, at I er vred,» sa Olav Kyrning.
Simon visste neppe selv hva som var øverst i hans sinn. Han var så opprørt at han kjente seg kvalm innimellom. Det blinde og ville som brøt i ham og drev hans raseri til det ytterste, var en slags skam – en mann som naken, uten våpen eller verge, måtte tåle fremmede never i sine klær, fremmede håndfare hans kropp – det var som å høre om voldtekt av kvinner, han ble yr av hevnlyst og begjær efter å se blod for det. Nei, slik hadde aldri vært sed og skikk i dette landet, ville de venne norske adelsmenn til å tåle slikt –. Ikke skulle det bli!
Han var syk av redsel for det som han skulle få se – angsten for den skam han skulle tilføye en annen mann ved å se ham slik, overveldet ham over alle andre følelser da Olav Kyrning låste opp døren til Erlends fangerom.
Erlend lå på gulvet, utstrakt skrått fra det ene hjørne av rommet til det andre; han var så høy at det var bare på den måten han kunne få plass til å rette seg ut i sin fulle lengde. Det var lagt noe halm og klær under ham på gulvets tykke dynn av smuss, og legemet var teppet til med hans mørkeblå pelsfôrede kappe, helt opp til haken, så kravens bløte, gråbrune mårskinn blandet seg med det svarte, tustrede krusskjegg som Erlend hadde fått mens han satt fanget.
Munnen syntes hvit inni skjegget; hans ansikt var snehvitt. Nesens svære, rette trekant sprang urimelig høyt opp fra de innfalne kinn, det gråsprengte hår lå i svette, skilte strenger tilbake fra den høye, smale panne – i hver av de innsvungne tinninger var et stort, blårødt merke, som om noe hadde klemt eller holdt ham der.
Langsomt, besværlig slo han opp de store vannblå øyne, fristet et slags smil da han kjente mennene, hans stemme var litt fremmed og utydelig:
«Sitt ned, måg –,» han rørte hodet bort imot det tomme sengested. «Ja, nu har jeg lært nytt siden vi såes sist –»
Olav Kyrning bøyde seg over Erlend og spurte om han ønsket noe. Da han ikke fikk svar – visst fordi Erlend ikke orket si noe – tok han kappen til side. Erlend hadde bare linbrok og en skjortefille på – og synet av de opptrutnede og misfarvede lemmer opphisset og rystet Simon som en uterlig redsel. Han undret på om Erlend kjente noe slikt – der kom en skygge av rødme over ansiktet mens Olav strøk med en klut, som han dyppet i et vassfat, nedefter armer og ben. Og da han la kappen over igjen, skubbet Erlend den til rette med noen små rørsler av lemmene og ved å dra kappen oppover seg med haken, så han var helt tildekket.
«Ja,» sa Erlend, han var nu litt mere lik seg selv i stemmen og smilet litt tydeligere om den bleke munn, «neste gang – blir verre! Men jeg er ikke redd – ingen trenger være redd – de får ikke brutt noe ut av meg – på dette viset –»
Simon kjente på seg at mannen sa sant. Pinsler ville ikke kunne tvinge et ord ut av Erlend Nikulaussøn. Han, som kunne gjøre og røpe alt hva det skulle være, i hissighet og tankeløshet, ville aldri la seg rokke en håndsbredd ved vold. Og han følte at den skam og krenkelse som han kjente på en annen manns vegne, var Erlend neppe selv vár – han var oppfylt av en egensindig glede ved å trosse sine bødler og tilfreds trygghet for sin hardførhet. Han som alltid falt så ynkelig ned når han møtte en fast vilje, som selv saktens hadde kunnet være grum i et øyeblikks forferdelse, svingte opp nu da han i denne grumhet været en motstander som var svakere enn han selv.
Men Simon svarte og snerret mellom tennene:
«Neste gang – blir vel ikke! Hva sier I, Olav –?»
Olav rystet på hodet, men Erlend sa med en skygge av sin gamle flåkjeftede kåthet i røsten:
«Ja kunne jeg – tro det – så fast som dere! Men disse karene vil neppe – nøye seg med dette –,» han ble vár de trekninger som arbeidet i Simons muskelsvære, tunge ansikt: «Nei, Simon – måg!» Erlend ville reise seg opp på albuen; ved smerten gav han et underlig svakt stønn og sank tilbake i uvit.
Olav og Simon stelte tafatt med ham. Da svimerien var over, lå Erlend litt med åpne øyne; han talte mere alvorlig:
«Skjønner dere ikke – det gjelder – meget – for Magnus – å få rede på – hvilke menn han ikke bør tro på – lenger enn han ser dem. Så megen uro – og misnøye – som her har vært –»
«Ja tenker han dette skal dempe misnøyen så,» sa Olav Kyrning truende. Da sa Erlend, sakte og blank i røsten:
«Jeg har stelt med dette målet slik – at få vil mene – der ligger vekt på hvordan det går meg – det vet jeg selv –»
De to andre menn rødmet. Simon hadde trodd Erlend så ikke dette selv – og det hadde aldri før vært tydet hen på fru Sunniva mellom dem. Nu brast han ut, fortvilet:
«At du kunne – stelle deg så – vettløst uvørent!»
«Nei, det skjønner jeg ikke heller – nu,» sa Erlend oppriktig, «men – i helvete! kunne jeg tenke at hun kunne lese skrift! Hun syntes – svært ulærd –»
Øynene gled igjen, han var like ved å svime bort på ny. Olav Kyrning mumlet om å hente noe og gikk ut. Simon bøyde seg over Erlend, som atter lå med halvåpne øyne:
«Måg – var – var Erling Vidkunssøn med deg i dette?»
Erlend virret litt med hodet, smilte langsomt:
«Ved Jesus, nei. Vi tenkte – enten skulle han ikke være djerv nok til å gå med – eller så skulle bare han rådet med allting. Men spør ikke, Simon – jeg vil intet si – til noen – så vet jeg jeg forsnakker meg ikke –»
Med ett hvisket Erlend sin hustrus navn. Simon bøyde seg ned over ham – han ventet at den andre ville be ham hente Kristin til seg nu. Men han sa fort, som i et blaff av feber:
«Hun må ikke få nyss om dette, Simon. Si det er kommet kongens bud at ingen må gå nær meg. Få henne ut til Munan – på Skogheim – hører du – disse franske – eller blålandske – nye vennene – til kongen vår – vil ikke gi seg enda! Få henne ut av kaupangen før det blir spurt i byen! Simon?»
«Ja.» Hvordan han skulle få til det, ante han ikke.
Erlend lå litt med lukkede øyne, sa med et slags smil:
«Jeg tenkte i natt – på den gangen hun fikk eldste sønnen vår – hun hadde det visst ikke bedre da – skal en dømme efter slik som hun klaget seg. Og har hun kunnet tåle det – syv ganger – for vår gammens skyld – så kan vel jeg –»
Simon taug. Den uvillige sky som han kjente – for at livet skulle te ham sine siste lønndommer av kval og av lyst – syntes Erlend enn ikke å ane noe av. Han tumlet med det verste og med det veneste så troskyldig som en ménløs gutt hvis venner har ført ham med seg på et porthus, drukken og nyfiken –.
Erlend virret utålmodig med hodet:
«Disse fluene – er det verste –. Jeg tror de er Puken selv –»
Simon tok sin lue, slo høyt og lavt i kakene av blåsvarte fluer, så de fór surrende og larmende til værs i skyer – tråkket rasende ned i dynnet alle som falt svimeslått i gulvet. Det skulle ikke monne stort, for glugghullet i muren gapte åpent – vinteren før hadde det vært dekket av en trelem med en skjårute i, men da ble rommet svært mørkt.
Men han fór slik da Olav Kyrning kom tilbake med en prest som bar et drikkebeger. Presten tok under Erlends nakke og støttet ham mens han drakk. En hel del rant ut i skjegget hans og nedover halsen, og han lå rolig og ubrydd som et barn da presten efterpå tørket av ham med kluten.
Simon var til mote som det este i kroppen hans, blodet dunket og dunket i halsen oppunder ørene, og hans hjerte slo rart og urolig. Han stod et øyeblikk og stirret fra døren på det lange, utstrakte legeme under kappen. Feberrødmen kom og gikk i bølger nu over Erlends ansikt, han lå med halvåpne, glinsende øyne, men han smilte til mågen, en skygge av sitt underlig uvoksne smil –.
Neste dag, da Stig Håkonssøn på Mandvik satt ved dugurdsbordet med sine gjester, herr Erling Vidkunssøn og hans sønn Bjarne, hørte de hovslag av en enkelt hest i tunet. Straks efter ble herrestuens dør slengt åpen, og Simon Andressøn kom fort frem mot dem. Han tørket seg over ansiktet med ermet – var tilskvettet med søle helt opp i nakken efter rittet.
De tre menn ved bordet reiste seg opp mot den kommende, med småutbrudd, halvt hilsen, halvt forundring. Simon hilste ikke, han stod og støttet seg på sitt sverd med begge hender om hjaltet, han sa:
«Vil dere høre underlige tidender – de har tatt Erlend Nikulaussøn og strukket ham på stige – noen utlendinger som kongen sendte til å forhøre ham –.»
Mennene gav et rop og stimet sammen om Simon Andressøn. Stig slo den ene hånden i den annen:
«Hva har han sagt –!»
Samtlige snudde de seg som uvilkårlig, både han og Bjarne Erlingssøn, mot herr Erling. Simon brast i en latter, lo og lo.
Han sank ned på den stol som Bjarne Erlingssøn hadde trukket frem til ham, tok mot ølbollen som den unge bød ham, og drakk begjærlig.
«Hvorfor ler I?» spurte herr Erling barsk.
«Av Stig lo jeg.» Han satt litt foroverbøyd, med hendene støttet på de leirstenkte hoselår – gav et par små latterprust enda. «Jeg hadde tenkt – vi er da storhøvdingers sønner alle som er her inne – jeg hadde ventet dere skulle harmes så meget over at slikt kan gå over en av våre jevninger, dere skulle spurt først hvordan slikt kan gå til –.
– Jeg kan ikke si at jeg vet så nøye hvordan loven er i slike mål. Siden min herre kong Håkon døde, har jeg vært nøyd med det at jeg skyldte hans eftermann min tjeneste når han ville byde over meg, i krig og i fred – ellers så har jeg holdt meg i ro på gården min. Men jeg kan ikke skjønne annet enn at det er fart frem med ulov i dette målet mot Erlend Nikulaussøn. Hans stallbrødre hadde skilt og dømt i hans sak – med hvilken rett de dømte ham fra livet, vet ikke jeg – så ble der budt ham grid og leide til han kunne komme til møte med sin frende kongen – om han skulle ville unne Erlend å bli forlikt med seg. – Siden har mannen ligget i tårnet på Akersborgen bortimot et år, og kongen har vært utenlands mest all den tiden – noen brev har fart og reist – intet er kommet ut av det. Så sender han hit noen knaper – ikke er de norske, og ikke er de kongens hirdmenn – og frister å forhøre Erlend på slikt vis som er uhørt fremferd mot en norsk mann som har hirdmanns rett – mens fred råder i landet og Erlends frender og jevninger drar sammen i Tunsberg for å feire kongens bryllup –.
Hva mener I om dette, herr Erling –?»
«Jeg mener –.» Erling satte seg på benken midt imot ham. «Jeg mener I har sagt det klart og greit, Simon Darre, hvordan denne saken står. Ikke skjønner jeg at kongen kan gjøre mere enn én av tre ting: Enten lar han Erlend bøte efter den dom som ble felt i Nidaros – eller så må han nevne opp en ny rett av hirdmennene og la saken mot Erlend føre av en mann som ikke bærer riddersnavn – og de får dømme Erlend utleg med lovlig frist til å komme seg vekk av kong Magnus’ riker. Eller så får han unne Erlend å komme til forlik med seg. Og det vil være det klokeste han kan gjøre.
Denne saken tykkes meg være så grei nu at hvem som I vil legge den frem for i Tunsberg, vil følge med eder og støtte eder. Jon Haftorssøn og bror hans er der. Erlend er deres frende likefullt som han er kongens – Ogmundssønnene vil skjønne at her er urett uforstandig. Hirdstjoren bør I vel vende eder til først – få ham og herr Pål Eirikssøn til å stevne møte av de håndgangne menn som er i byen nu, og som synes de mest skikkede til å ta hånd om dette –»
«Vil ikke I og eders frender fare med meg, herre?»
«Vi akter oss ikke til veitslene,» sa Erling kort.
«Haftorssønnene er unge – og herr Pål er gammel og skrøpelig – og de andre – vet best selv, herre, det er sånn at de har noen makt, ved kongens yndest og slik, men –. Erling Vidkunssøn, hva gjelder de mot eder? I, herre, I har hatt slik makt i dette landet som ingen annen høvding siden – jeg vet ikke når. Bak eder, herre, er de gamle ættene som folket i dette landet kjente mann for mann, så langt tilbake som frasagn går om onde tider og gode tider her i bygdene våre. I farsætten – hva er Magnus Eirikssøn eller Haftor på Sudrheims sønner mot eder? Disse rådene I gir meg – det vil ta tid, og de franske mennene ligger i Oslo, og I kan banne på de gir seg ikke – det er klart at kongen vil friste å råde i Norge efter fremmede lands seder; jeg vet, i utlandene er det slik at kongen stiger over loven når det lyster ham, hvis han kan finne følgevillige menn av ridderskapet til å støtte seg mot sine egne likemenn. – Olav Kyrning har sendt brev, og de herresveiner som han kunne finne til å gå med seg, biskopen har lovet at han ville skrive – men denne uro og trette, Erling Vidkunssøn, den kunne I ende samme stund I gikk frem for kong Magnus. I står fremst i arven efter all den gamle herremakten her i landet – kongen vet at bak eder ville vi stå alle sammen –»
«Det kan jeg ikke si at jeg merket før i tiden,» sa Erling beskt. «Du taler for mågen din med varme, Simon. – Men kan du ikke skjønne. Nu kan jeg ikke. Det ville bli sagt – samme stund de la en slik klem på Erlend at en kunne frykte han skulle ikke orke å holde tann for tunge – da kom jeg frem!»
Der ble stilt en stund. Så spurte Stig igjen:
«Har – Erlend talt?»
«Nei,» svarte Simon utålmodig. «Han har holdt kjeft. Og jeg tenker han blir ved med det. Erling Vidkunssøn,» sa han bønnlig, «han er eders frende – dere var venner –»
Erling pustet kort og tungt et par ganger:
«Ja. – Simon Andressøn, har I fullelig skjønt hva Erlend Nikulaussøn hadde tatt på seg? Løse opp dette kongefelaget med svenskene – dette styresettet som aldri har vært prøvd før – som synes å bringe mere og mere vantrivsel og vanskeligheter her i landet for hvert år som lider – finne tilbake til det gamle styret som vi kjente og vet at det er hell og trivsel ved. Skjønner I at dette var en djerv og klok manns råd – og skjønner I at nu kan dette rådet vanskelig tas opp av andre efter ham. Porsesønnenes sak har han spilt – andre menn av kongeætten er der ikke som folk kan fylke seg om. I vil kanskje si, hadde Erlend ført frem sitt forsett og brakt junker Håkon til Norge – så hadde han spilt meg i hende. Stort lenger frem enn til lands med gutten hadde disse – guttungene – neppe evnet å bære frem sitt råd, uten sindige menn hadde måttet trede til og greie det som stod tilbake. Sånn er det – det tør jeg stå ved. Gud vet at ikke har jeg hatt vinning, men snarere har jeg måttet sette til side omsorgen for mitt eget gods i de ti årene jeg levde i uro og møye og strid og plager uten ende – noen menn i dette landet har skjønt så meget, og med det får jeg være nøyd –!» Han slo sin hånd hardt i bordet. «Skjønner I det, Simon, at den mannen som hadde tatt slike storråder på sine skuldre at ingen vet om ikke det gjaldt velferden for oss alle i dette landet og for våre eftermenn i lange tider – og la fra seg alt sammen med broken sin på en horkjerrings sengestokk. – Guds blod! Han kunne vel være verdt å få slikt kjøp som Audun Hestakorn fikk!»
Han sa litt roligere:
«Ellers så er det ikke slik at jeg ikke unner Erlend bergning, og ikke må I tro at ikke jeg òg harmer meg over det som I har meldt om. Og jeg mener at følger I mitt råd, så finner I nok av menn som vil gå med eder i dette målet. Men jeg tror ikke at jeg kan gavne eder så meget med mitt følgeskap at jeg ubedt vil fare til kongen for den sakens skyld.»
Simon reiste seg, støl og tungvint. Han var grågrimet i ansiktet av tretthet. Stig Håkonssøn gikk bort og tok ham på skuldrene – nu skulle der bli mat å få; han hadde bare ikke villet ha inn fremmede før de hadde uttalt. Men nu fikk han styrke seg med ete og drikke og sove efterpå. Simon takket – han ville ri videre om en stund hvis Stig kunne låne ham en frisk hest. Og om han ville herberge hans svenn, Jon Dålk, i natt. – Simon hadde måttet ri fra karen i aftes, for hesten hans kunne ikke holde følge med Digerbein. Ja, han hadde ridd det meste av natten – mente jo han skulle vært så velkjent med veien hit utover – men han hadde dog tatt i mist et par ganger –.
Stig bad ham bie til i morgen, så ville han selv ri med ham – iallfall et stykke på vei – ja, han kunne gjerne bli med til Tunsberg òg –.
«Her har jeg ikke mere å bie efter. Jeg akter meg bare bort i kirken – siden jeg nu engang er her på gården – vil jeg da enda si en bønn der Halfrid ligger –»
Blodet suste og kimet i hans uttrettede kropp, hjertet dunket øredøvende. Det var som han skulle stupe ned, han var som halvvåken. Men han hørte sin egen stemme som sa, jevnt og rolig:
«Vil ikke I gjøre meg følgeskap, herr Erling? Jeg vet hun holdt eder kjærest av frendene sine –»
Han så ikke på den andre, men han kjente hvordan han stivnet. Om en stund hørte han gjennom den susende og syngende lyd av sitt eget blod Erling Vidkunssøns klare og høflige røst:
«Det vil jeg gjerne, Simon Darre. – Det er stygt vær,» sa han, han spente om seg sverdet og kastet en tykk kappe over herdene. Simon stod stille som en sten til den andre var ferdig. Så gikk de.
Ute silte høstregnet, og skodden drev inn fra sjøen så tykk at de kunne neppe skimte mere enn et par hestelengder innover jordene og de gule løvlunder på begge sider av stien. Det var ikke lang vei til kirken. Simon hentet nøkkelen i leieprestens gård like ved – han var glad til da han så det var nye folk som var kommet siden hans tid – så slapp han en lang snakk.
Det var en liten stenkirke med et eneste alter. Tankeløst så Simon igjen de gamle bilder og prydelser som han hadde sett så mange hundre ganger, mens han knelte ned et stykke fra Erling Vidkunssøn ved den hvite marmorsten, leste bønnene og korset seg hvor det hørte til – uten å sanse.
Han skjønte ikke selv at han hadde kunnet. Men nu var han midt i det. Hva han skulle si, ante han ikke – men syk av forferdelse og skam over seg selv som han var, så visste han at han ville friste dette allikevel.
Han husket den halvgamle kvinnes hvite, syke ansikt inne i sengens halvmørke, hennes yndige, milde stemme – den ettermiddagen da han satt på sengekanten hos henne og hun fortalte det. Det var en måneds tid før barnet kom, hun ventet selv at det skulle gjelde hennes liv – og hun var villig og glad til å kjøpe deres sønn så dyrt. Den vesle armingen som lå her nede under stenen i en liten kiste ved morens skulder. Nei, det kunne ingen mann gjøre, som han hadde villet –.
Men Kristins hvite ansikt. Hun visste det da han kom hjem fra Akersnes den dagen. Blek og rolig talte hun om det og spurte ham ut – men han hadde sett hennes øyne et kort nu, og ikke torde møte dem siden. Hvor hun nu var, eller hva hun hadde gjort, visste han ikke – om hun satt i herberget eller var hos mannen, eller om de hadde fått henne til å fare ut på Skogheim – han hadde lagt det i Olav Kyrnings og Sira Ingolfs hender – han orket ikke mere, og han syntes ikke han kunne miste tid –.
Simon visste ikke av at han skjulte sitt ansikt ned i sine hender. Halfrid – det er jo hverken om synd eller skam, Halfrid min –. Allikevel. Det som hun hadde sagt til ham, sin husbond – om sin sorg og om sin kjærlighet som voldte at hun ble hos den gamle djevelen. En gang alt hadde han drept sitt barn under morens hjerte – og hun ble der for hun ville ikke friste sin kjæreste venn –.
Erling Vidkunssøn knelte, uten uttrykk i det farveløse, veldannede ansikt. Hendene holdt han inn mot brystet med flatene sammenlagt; fra tid til annen drog han korstegnet over seg med en stille, myk og vakker bevegelse og førte fingerspissene mot hverandre igjen.
Nei. Dette var så forferdelig at ingen mann kunne gjøre det. Ikke for Kristins skyld engang kunne han gjøre det. De reiste seg samtidig, hilste alteret og gikk ned gjennom kirken; Simons sporer ringlet litt ved hvert steg på flisegulvet. Enda hadde de ikke mælt ord til hverandre, siden de gikk ut av gården, og Simon visste ingenting om hva som nu ville skje.
Han låste kirkedøren, og Erling Vidkunssøn gikk i forveien over gravgården. Under det lille tak over kirkegårdsgrinden stanset han. Simon kom efter; de stod litt før de skulle ut i det sivende regn.
Erling Vidkunssøn talte rolig og jevnt, men Simon følte det dumpe, grenseløse raseri som truet dypt i den andre – han torde ikke se opp.
«I djevelens navn, Simon Andressøn, hva mener I med å – stelle til – dette?»
Simon kunne ikke svare et ord.
«Mener I at I kan true meg – så jeg skal gjøre eders vilje – fordi I kanskje har hørt noen løgnrykter om hendelser som bar til – den tid I vel snaut var vennet fra patten –.» Heftigheten knurret nærmere nu.
Simon rystet på hodet:
«Jeg tenkte, herre, når I kom i hug henne som var bedre enn det skjæreste gull – da ville I kanskje ynke Erlends hustru og barn.»
Herr Erling så på ham – han svarte ikke, men gav seg til å flekke mose og lav av stenene i kirkegårdsmuren. Simon svelget og vætet leppene med tungen:
«Jeg vet neppe hva jeg tenkte, Erling Vidkunssøn – at når I husker på henne som tålte alle de vonde årene – uten annen trøst eller hjelp enn Gud alene – at I da ville hjelpe så mange mennesker – for I kan! Siden I kunne ikke hjelpe henne. Har I angret noen stund at I red fra Mandvik den dagen og lot Halfrid sitte igjen i herr Finns vold –»
«Men jeg har ikke det!» Erlings stemme skar nu. «For jeg vet at hun har aldri – men dette tenker jeg ikke du skjønner! For hadde du fullelig skjønt en eneste stund hvor stolt hun var, den fruen som du fikk til hustru» – han lo av vrede – «da hadde du ikke gjort dette. Ikke vet jeg hva du vet – men du kan gjerne få vite dette. De sendte meg, for Håkon lå syk den tiden, så skulle jeg hente henne hjem til frendene hennes. Elin og hun var vokst opp som søstre, de var på lag jevnaldrende, enda Elin var hennes farsøster – vi hadde – det hadde blitt slik at kom hun hjem fra Mandvik, så hadde vi måttet møtes både titt og ofte. Vi satt og taltes ved, en hel natt til ende borte i svalen til linnormburet – hvert ord som ble talt, kan både hun og jeg svare til for Gud på dommens dag. Så får han svare oss hvorfor det skulle være slik –.
Enda Gud lønnet hennes fromhet til slutt. Gav henne en god husbond til trøst for den hun hadde hatt før – slik en guttehvalp som du var – som lå med tjenestekonene hennes i hennes egen gård – og lot henne føde opp dine løsunger –,» han slengte den sammenknadde ball av mose bortover.
Simon stod urørlig og stum. Erling flådde av et moseflak igjen og kastet det:
«Jeg gjorde det som hun bød. Har du hørt nok? Der var ikke annet råd. Hvor i verden ellers vi hadde møttes, så hadde vi – så hadde vi. – Hor er intet vakkert ord. Blodskam – er styggere –»
Simon rørte hodet til et stivt lite nikk.
Han skjønte selv – det ville være latterlig å si det han tenkte. Erling Vidkunssøn hadde vært først i tyveårene, fin og høvisk, Halfrid hadde holdt av ham slik at hun gadd gjerne kysset hans fotefar over tunets duggede gress den vårmorgenen –. Han var en halvgammel, fetlagd, stygg bonde – og Kristin. Aldri ville nu visst hun falle på å tenke det var fare for noens sjelehelse om de bodde i gård sammen i tyve år. Det hadde han da fått lære å skjønne til gagns –.
Så sa han sakte, nesten ydmykt:
«Hun nennet ikke at det ménløse barnet engang, som hennes terne hadde fått med husbond hennes, skulle fare ille i verden. Hun var det som bad meg gjøre rett og skjell mot det så godt som jeg evnet. Å, Erling Vidkunssøn – for Erlends arme, ménløse hustrus skyld –. Hun sørger seg til døde –. Jeg syntes ikke jeg kunne la noen sten ligge usnudd mens jeg lette efter hjelp for henne og barna hennes –»
Erling Vidkunssøn stod og lente seg inn til portstolpen. Hans ansikt var like rolig som det pleide være, og stemmen høvisk og kjølig da han igjen talte:
«Jeg har likt henne, Kristin Lavransdatter, det lite jeg har sett henne – en vakker og verdig kone er hun – og jeg har sagt det så mange ganger, Simon Andressøn, jeg tenker visst at I vil få hjelp hvis I vil følge mine råd. Men jeg skjønner ikke riktig hva I mener med dette – underlige påfunn. I kan vel ikke mene at fordi om jeg måtte la min farbror råde med mitt giftermål, umyndig som jeg var den gang, og den møen som jeg likte best, var bortlovet da vi ble kjent –. Så ménløs som I sier, er nu vel Erlends hustru ikke heller. Ja, I er gift med søsteren, det er så, men I og ikke jeg har voldt at vi er kommet til å føre denne – underlige samtalen – og da får I tåle at jeg nevner det. Jeg minnes, der var da snakk nok om det den tiden Erlend ble gift med henne – det var mot Lavrans Bjørgulfssøns råd og vilje at den handelen kom i stand, men møen hadde tenkt mere på å få sin vilje frem enn på å lyde sin far og vokte sin ære. Ja, hun kan være god kone likevel – men hun fikk da Erlend, så har de vel hatt sin tid i fryd og gammen. Jeg tror aldri at Lavrans hadde stor glede av den mågen – han hadde alt valgt en annen mann til datteren da hun ble kjent med Erlend – hun var bortlovet, det vet jeg –,» han bråtagnet, så på Simon et øyeblikk og snudde hodet til siden, nokså forlegen.
Brennende skamrød bøyde Simon sitt ansikt ned mot brystet, men han sa det allikevel, lavt og fast:
«Ja, hun var lovet til meg.»
Et øyeblikk stod de og torde ikke se på hverandre. Så kastet Erling Vidkunssøn den siste moseballen, snudde seg og gikk ut i regnet. Simon ble stående igjen – men da den andre var et stykke inne i tåken, stanset han og vinket utålmodig.
Så gikk de tilbake, like tyste som de var kommet. De var nesten fremme ved gården da herr Erling sa: «Jeg skal gjøre det, Simon Andressøn, I får bie til i morgen, så kan vi fare i flokk, alle fire.»
Simon så opp på den andre – hans ansikt var aldeles fortrukket av skam og smerte. Han ville takke, men orket ikke, han måtte bite seg hardt i leppen, for underkjeven hans dirret så forferdelig.
Idet de gikk inn gjennom stuedøren, rørte Erling Vidkunssøn som tilfeldig ved Simons skulder. Men den ene visste om den andre at de torde ikke se på hverandre.
Neste dag, de holdt på å bu seg til ferden, ville Stig Håkonssøn endelig låne Simon klær – han hadde ikke ført ombytte med seg. Simon så nedover seg – svennen hans hadde børstet og pusset hans drakt, men ille medfart var og ble den efter det lange ritt i styggværet. Men han slo seg nedover lårene:
«Jeg er for tykk, Stig –. Og ikke kommer jeg for å være med i gjestebudet –»
Erling Vidkunssøn stod med foten oppe på benken, og hans sønn spente den forgylte spore omkring – det var som herr Erling søkte å holde sine tjenere mest mulig unna i dag. Ridderen lo underlig vredt:
«Skade gjør det visst ikke at det synes på Simon Darre han har ikke spart seg i mågens tjeneste – men han stiger rett inn fra allmannveien med sine djerve og snille ord. Han er godt skåret for tungebåndet, denne fordums mågen vår, Stig. Ett alene er jeg redd for – at han skal ikke sanse selv når han bør slutte –»
Simon stod mørkerød, men han sa intet. I alt som Erling Vidkunssøn hadde sagt til ham siden i går, merket han det spotske nag – og en underlig motvillig godhet – og en fast vilje til å føre denne sak frem – siden han nu engang hadde tatt den opp.
Så red de nordover fra Mandvik, herr Erling, hans sønn og Stig med til sammen ti velkledde og vakkert væpnede svenner. Simon med sin eneste mann tenkte han kunne nu ha sanset å møte høveligere fulgt og utstyrt – Simon Darre av Formo hadde ikke hatt nødig å ri med sine gamle svogere som en småmann som har søkt deres bistand i sin vanmakt. Men han var likesæl. Han var så trett og så brutt av det som han hadde gjort i går, så nu syntes han mest, ham var det likegyldig hvilket utfall denne ferden fikk.
Simon hadde alltid latt som han ikke festet lit til de stygge ryktene om kong Magnus. Han var ikke verre helligmann enn han kunne tåle en grov skjemt mellom voksne karlmenn. Men når folk stakk hodene sammen og mumlet grøssende om mørke og hemmelige synder, ble han alltid ille ved. Og det syntes ham usømmelig å tro på eller høre på noe slikt om den kongen hvis håndgangne mann han het.
Enda undret han seg da han stod for den unge konge. Han hadde ikke sett Magnus Eirikssøn siden denne var barn, og han hadde allikevel ventet at det skulle vært noe kvinneaktig, klamt eller ufriskt ved ham – men dette var en av de vakreste unge menn som Simon hadde festet øye på – og han så mandig og kongelig ut i all sin ungdom og slanke spedhet.
Han bar en lyseblå, grønnmenget kjortel, fotsid og folderik, holdt inn til den smekre midje med et forgylt belte – og han førte sitt høye, grannvoksne legeme med fullkommen ynde i den tunge drakt. Kong Magnus hadde lyst hår som lå glatt om det vakkert formede hode, men var kruset med kunst i spissene, så det bruste om halsens frie og brede stamme. Hans ansiktsdrag var fine og kjekke, hudfarven frisk med røde kinn og gullig skjær av solbrann, han hadde klare øyne og åpent blikk. Han hilste sine menn med vakker holdning og vennesæl blidhet. Siden la han sin hånd på Erling Vidkunssøns erme og førte ham med seg noen skritt bort fra de andre mens han takket ham for hans komme.
De taltes ved en stund, og herr Erling nevnte han hadde et særskilt ærend til kongens nåde og velvilje. Kongstjenerne bar da en stol for ridderen frem foran kongens høysete, viste de tre andre menn plass noe lenger nede i rommet og gikk ut.
Som av seg selv hadde Simon funnet igjen den skikk og holdning som han hadde nemmet i ungdommen – han hadde også gitt seg og tatt imot til låns av Stig en sid, brun kledeskledning, så han skilte seg ikke ut fra de andre menn i utseende heller. Men han satt og kjente seg til mote som han skulle være midt i en drøm, han var og han var ikke den samme som hin unge Simon Darre, en kvikk og kurteis riddersønn som hadde båret håndduk og kjerte til kong Håkon i Oslo kongsgård for evig mange vintre siden. Han var og han var ikke Simon bonde av Formo, som hadde levd sitt frie og muntre liv nord i dalen i alle disse årene – sorgløs på sett og vis, enda han hadde visst alle dager at inni ham lå denne glo og ulmet – men han snudde sine tanker fra det. Det steg en dump og truende opprørsvilje i mannen – det var ingen villet synd eller skyld av ham, det han visste om, men skjebnen, som hadde pustet den i lys lue, og han måtte stri og late som intet, mens han ble stekt over langsom ild.
Han stod opp ved det at alle de andre gjorde det – kong Magnus hadde reist seg:
«Kjære frende,» kom hans unge, friske stemme, «dette tykkes meg å være saken. Junkeren er min bror, men vi har nu aldri fristet å holde hird sammen – de samme menn kan ikke tjene oss begge. Det synes da heller ikke som om Erlend har ment at det skulle bli ved å være slik – om han nu enda en tid holdt sysselen under min hånd og samstundes var blitt Håkons håndgangne mann. Men de av mine menn som heller vil følge min bror Håkon, skal ha orlov av min tjeneste og frihet til å søke sin lykke i hans gård. Hvem de monne være – det akter jeg å få vite av Erlends munn.»
«Da må I, herre konge, friste om I kan komme til enighet med Erlend Nikulaussøn i dette stykke. I får holde det løfte om leide som I har gitt, og unne Eders frende en samtale –»
«Ja, han er min frende og eders frende, og herr Ivar fikk meg til å love ham leide – men ikke holdt han sine eder til meg og ikke husket han på frendskapet mellom oss» – kong Magnus lo litt og la igjen en hånd på Erlings arm. «Mine frender frende synes å leve efter det ordet som vi har her til lands om at frende er frende verst. Nu er jeg fullt villig til å vise min frende Erlend av Husaby miskunn for Guds og Vår Frues og for min jomfrus skyld, liv og gods og landsvist om han vil forlike seg med meg, lovlig frist til å komme seg ut av mine land hvis han vil fare til sin nye herre, hertug Håkon, samme miskunn vil jeg unne hver mann som har vært i forbund med ham – men jeg vil vite hvem de er, og hvilke av mine menn som sitter utover landet her, som har tjent sin herre med falsk. Hva sier I, Simon Andressøn – jeg vet at eders far var min morfars trofaste støtte, I har selv tjent kong Håkon med ære – mener I ikke at jeg har rett til å forske i denne sak?»
«Jeg mener, herre konge,» – Simon trådte frem og hilste atter, «at mens Eders nåde styrer efter dette lands lov og sedvane, med miskunn, da vil I saktens aldri få vite hvem de menn monne være som hadde tenkt å ty til ulov og drottsvik. Ti den stund at landsfolket ser Eders nåde vil holde slik rett og skikk som Eders fremfarne fedre har satt, da vil visst ingen mann i dette riket tenke på å spille freden. Men de vil tie og tenke bedre som en stund kan hende tyktes vanskelig å kunne tro, I, herre, i Eders ungdom, kunne styre to store kongeriker med visdom og kraft.»
«Det er så, herre konge,» tok Erling Vidkunssøn på, «ingen mann i dette landet har tenkt på å nekte Eder lydnad i noe som I byder med rette –»
«Ikke det? Dere mener slik da, at Erlend har ikke fart med svik og landråd – når vi ser nøyere på saken?»
Et øyeblikk syntes herr Erling å skulle bli svaret skyldig, da tok Simon til orde:
«I, herre, er drotten vår – av Eder venter hver mann at I skal refse ulov med lov. Men følger I efter der Erlend Nikulaussøn har steget fore, da kunne det hende at de trådte frem og nevnte sine navn som I nu trår så hardt efter å få vite, eller andre menn som kan ta til å grunne over hvordan det hang i hop med denne saken – for den vil bli meget omsnakket hvis Eders nåde går frem som I har truet med, mot en så kjent og høybyrdig mann som Erlend Nikulaussøn.»
«Hva mener I, Simon Andressøn?» sa kongen skarpt – han ble rød i det samme.
«Simon mener,» falt Bjarne Erlingssøn inn, «at det torde være ulønt for Eders nåde hvis folk gir seg til å spørre hvorfor Erlend måtte ikke nyte slik mannhelg som er hver manns rett uten tyver og nidinger. De kunne da komme til å tenke på kong Håkons andre dattersønner –»
Erling Vidkunssøn vendte seg heftig mot sønnen, han så vred ut – men kongen spurte tørt:
«Regner dere ikke drottsvikere for niding?»
«Ingen kaller ham det hvis han får fremgang med sine råd, herre,» svarte Bjarne.
Et øyeblikk stod de alle tause. Så mælte Erling Vidkunssøn:
«Hva så Erlend blir å kalle, herre, så sømmer det seg ikke at I skipler loven for hans skyld –»
«Da trenger loven å bøtes i dette stykke,» sa kongen heftig, «hvis det er slik at jeg har ikke makt til å skaffe meg kunnskap om hvordan folket akter å holde tro med meg –»
«Enda kan I ikke fare frem efter retterbot før den er gjort, uten I øver overferd mot landsfolket – og det har fra gammelt av hatt vondt for å venne seg til overferd av kongene sine,» sa Erling tvert.
«Jeg har mitt ridderskap og mine håndgangne menn å støtte meg til,» svarte Magnus Eirikssøn med en gutteaktig latter. «Hva sier I, Simon?»
«Jeg sier, herre – det tør vise seg at det er ikke så sikker støtte – å dømme efter det kjøp som ridderskap og adel har gitt kongene sine i Danmark og Sverige – når almuen ingen makt hadde til å støtte opp kongsmakten mot dem. Men tenker Eders nåde på slike råd, da vil jeg be at I løser meg av Eders tjeneste – ti da vil jeg heller finnes blant bondemugen.»
Simon hadde snakket så rolig og sindig at det syntes som kongen skjønte ikke først hans mening. Så lo han:
«Truer I, Simon Andressøn –? Er det slik at I vil kaste eders hanske til meg?»
«Det blir som I ønsker, herre,» sa Simon like jevnt, men han tok sine hansker ut av beltet og holdt i hånden. Da bøyde ung Bjarne seg frem og tok om dem:
«Dette er ikke sømmelige bryllupshansker for Eders nåde å kjøpe!» Han holdt de tykke, slitte ridehansker i været og lo. «Kommer det ut, herre, at I har spurt efter slike, da kunne det lett bli budt frem altfor mange – til godt kjøp!»
Erling Vidkunssøn gav et rop. Med en brå rørsle syntes han å feie den unge konge til en side, de tre menn til en annen, han drev dem nedover mot døren: «Jeg vil snakke med kongen toene.»
«Nei, nei, jeg vil tale med Bjarne,» ropte kongen og løp efter.
Men herr Erling puffet sin sønn ut med de andre.
De gikk en stund og drev i borggården og utenfor på berget – ingen av dem sa noe. Stig Håkonssøn så fortenkt ut, men holdt munn som han hadde gjort hele tiden, Bjarne Erlingssøn gikk og smilte smått og dulgt ut for seg hele tiden. Om en stund kom herr Erlings våpensvenn og bad dem fra husbonden at de skulle bie på ham i herberget – hestene deres stod i borggården.
Siden satt de i herberget. De unngikk å tale om det som var hendt – til slutt falt de i snakk om sine hester og hunder og falker. Det endte med at utpå kvelden satt Stig og Simon og fortalte kvinnfolkhistorier – Stig Håkonssøn hadde alltid hatt et svært forråd av slike, med Simon gikk det sånn at de fleste han kom i hu, tok Stig nettopp til å berette, og enten var de hendt ham selv, eller så hadde det nylig båret til etsteds nær Mandvik – selv om Simon husket at han hadde hørt tåtten i sin barndom av huskarlene hjemme på Dyfrin.
Men han vrinsket og lo om kapp med Stig. Innimellom var det som benken gynget med ham, der han satt – han var redd noe, men torde ikke tenke ut hva det var. Bjarne Erlingssøn lo stilt, drakk vin og gnaget epler, tuklet med kravehetten og fortalte innimellom en liten stubb – de var de verste, men de var så underfundige at Stig ikke skjønte dem. Han hadde hørt dem av en prest i Bjørgvin, sa Bjarne.
Endelig kom herr Erling. Sønnen gikk ham i møte for å skille ham med ytterplaggene. Erling vendte seg harm mot den unge:
«Du!» Han slengte kappen i Bjarnes hender – så fløy der over ansiktet et glimt av smil, som faren ikke ville være ved. Han snudde seg mot Simon:
«Ja, nu får I være nøyd, Simon Andressøn! Nu kan I visst lite trygt på at den dagen er ikke langt unna da dere skal sitte sammen i fred og hygge på grannegårdene – I og Erlend – og konen hans og alle sønnene deres –.»
Simon var blitt en skygge blekere i ansiktet da han stod opp og takket herr Erling. – Han visste hva det var for en frykt han ikke hadde tort se i øynene. Men der var nu ingen råd –.
På lag fjorten dager efter ble Erlend Nikolaussøn fri. Simon med sine to svenner og Ulv Haldorssøn red ut til Akersnes og hentet ham.
Trærne var allerede nesten nakne, for det hadde blåst hardt uken før. Barfrosten hadde satt inn nu – det klang hardt under hestehovene, og jordene var bleke av rim da de red innover mot byen. Det kunne se ut til sne – himmelen var jevnt overtrukket og dagslyset mulent og kaldgrått.
Simon hadde sett at Erlend drog litt på det ene benet da han kom ut i borggården, og han syntes noe støl og ukring da han steg til hest. Han var også meget blek. Han hadde fått av seg skjegget og sitt hår stusset og flidd – i overansiktet var han nu gustengul, og underansiktet var hvitt med blålig skjeggrot; han var innfallen under øynene. Men han så staselig ut i den side, mørkeblå kjortel og kappe, og han førte seg da han tok avskjed med Olav Kyrning og rakte pengegaver til de menn som hadde voktet ham og båret mat til ham i fengslet, som en høvding som skilles fra folket i en bryllupsgård.
Det første, mens de red, syntes han å fryse; han hutret noen ganger. Så kom der litt farve i hans kinn, ansiktet livnet opp – det var som saft og liv vellet opp i ham. Simon tenkte, Erlend var visst ikke lettere å bryte enn en siljutein.
De kom til herberget, og Kristin gikk sin husbond i møte i tunet. Simon prøvde ikke å se dit, men han måtte.
De håndhilstes og vekslet noen ord stilt og klarmælt. De greide dette møtet i alt gårdsfolkets påsyn vakkert og sømmelig nok. Bare at de ble blussende røde begge to, så på hinannen et sekund, og så senket de begge sitt blikk. Så bød Erlend igjen sin hustru hånden, og de gikk sammen mot det loftsbur hvor de skulle bo mens de var i kaupangen.
Simon vendte seg mot den stuen hvor han og Kristin hadde hatt tilhold inntil nu. Da snudde hun seg ved det nederste trinn av burstrappen og ropte på ham, underlig klinger i røsten:
«Kommer du ikke, måg – få deg nu mat først – og du, Ulv!»
Hun syntes så ung og myk i kroppen slik hun stod litt dreid i hoften og så seg bak over skulderen. Straks hun var kommet til Oslo, hadde hun begynt å feste hodeplagget sitt på en annen måte. Her syd var det bare småmenns koner som bar linet på den gammeldagse måten som hun hadde brukt helt fra hun ble gift: stramt om ansiktet som et nonnelin, snippene festet i kors over skuldrene så halsen helt skjultes, med mange folder på sidene og ut over bakhodets hårknute. I Trondheim gjaldt det så å si som et tegn på fromhet å sette skautet sitt på denne måten, som erkebiskop Eiliv alltid lovpriste som det sedeligste og tuktigste lag for gifte kvinner. Men for ikke å stikke av hadde hun tatt opp moten her sydpå, med linkledet lagt glatt over issen og hengende rett ned bak, så forhåret syntes og hals og skulder ble fri, og så hørte det til at flettene ble bare bundet opp så de ikke syntes under linets kant, men hodeduken smøg seg mykt efter hodeskålens form. Simon hadde nok sett det før og tenkt at det kledde henne – men han hadde allikevel ikke før sett hvor ung hun ble seende ut av det. Og hennes øyne skinte som stjerner.
Utpå dagen kom en del folk som ville hilse på Erlend – Ketil av Skog, Markus Torgeirssøn, senere på kvelden Olav Kyrning selv, Sira Ingolf og herr Guttorm, en prest ved Hallvardskirken. Da de to prester kom, hadde det begynt å sne, litt tørt, finkornet dryss, og de var kommet ut av veien, inn på et jorde innimellom noen borrer – deres klær var fullsatte med dem. Alle fikk travelt med å plukke borrer av prestene og deres følgesvenner – Erlend og Kristin plukket herr Guttorm, de rødmet alt i ett og spøkte med presten underlig usikre og skjelvende i målet når de lo.
Simon drakk en hel del først på kvelden, men han ble ikke noe ør – bare litt tung i kroppen. Han hørte hvert ord som ble talt, urimelig skarpt. De andre ble fort åpenmunnede – kongens venner var ingen av dem.
Han ble så underlig led ved det hele nu efterpå. Dumt prat var det de satt der og blaffet ut – høymælte og hissige. Ketil Åsmundssøn var noe enfoldig, og mågen hans, Markus, var ikke videre klok, han heller; Olav Kyrning var en rettenkende og forstandig mann, men kortsynt – og de to prestene syntes ham heller ikke meget skjønnsomme. Nu satt de alle og hørte på Erlend og stemte i med ham – og han ble mere og mere lik seg selv som han alltid hadde brukt å være, kåt og uvøren. Nu hadde han tatt Kristins hånd og lagt over sitt kne, satt og lekte med hennes fingre – de satt slik at de rørte ved hinannen med skuldrene. Nu blusset hun skjært av rødme, hun kunne ikke ta sine øyne fra ham – da han listet en arm omkring hennes midje, sitret hun om munnen så hun hadde møye med å holde leppene lukket –.
Så gikk døren opp, og Munan Bårdssøn steg inn.
«Sist kom den store stuten selv,» ropte Erlend leende, sprang opp og gikk ham i møte.
«Hjelpe oss Gud og Maria mø – jeg tror du er likeglad, jeg, Erlend,» sa Munan forarget.
«Ja, hjelper det å syte og sørge nu da, mener du, frende!»
«Aldri har jeg sett din make – all din velferd har du ødt –»
«Ja, jeg var aldri slik at jeg gikk til helvete med bar bak for å berge broken min ubrent,» sa Erlend, og Kristin lo sakte og yrt.
Simon la seg nedover bordplaten med hodet i armene. Gid de ville tro at han var så drukken alt så han hadde sovnet – han ville få være i fred –.
Ingenting var annerledes enn han hadde ventet – burde ha ventet iallfall. Ikke hun heller. Her satt hun, eneste kvinne mellom alle disse mennene, like blid og blyg og trygg og sikker. Slik hadde hun vært den gangen òg – da hun svek ham – skamløs eller skyldfri, han visste ikke. Å nei, det var ikke sant heller, hun hadde ikke vært så sikker, hun hadde ikke vært skamløs – hun hadde ikke vært rolig bak den rolige mine –. Men den mannen hadde frigjort henne – for Erlends skyld gikk hun gladelig over gloende stener – og hun hadde trådt over ham som hun ikke visste han var annet enn en kald sten –.
Å, han lå og vaset – hun ville ha frem viljen sin og sanset ikke annet. La dem ha sin glede – han kunne vel være likesæl med det. Skilte det ham om de avlet seg syv sønner til – så det ble fjorten til å skifte halvten av Lavrans Bjørgulfssøns bo. Det så ikke ut til at han skulle trenge sørge for sine barn, Ramborg var ikke så rapp til å få barn som søster sin – men hans avkom skulle sitte efter ham med makt og rikdom en gang i tiden. Men han var likesæl med det – i kveld. Han hadde lyst til å drikke mere – men han kjente, i natt ville Guds gaver ikke bite på ham – og da måtte han reise opp hodet og kanskje bli blandet inn i snakken.
«Ja, du mener visst du kunne dugd til riksforstander, du,» sa Munan hånlig.
«Nei, du kan skjønne vi hadde aktet deg til å bli det,» lo Erlend.
«I Guds navn, vár munnen din, mann –»
De andre lo.
Erlend kom bort og rørte ved hans skuldre:
«Sover du, måg –» Simon så opp. Den andre stod foran ham med et beger i hånden. «Drikk med meg da, Simon. Deg kan jeg da mest takke for at jeg berget livet – og glad er jeg i det, slik det er, gutt! Du stod med meg som en bror – hadde du ikke vært mågen min, så hadde jeg vel måttet miste hodet. – Så kunne du fått min enke –»
Simon sprang opp. Et øyeblikk stod de to og så på hinannen – Erlend ble edru og hvit, hans lepper gled fra hverandre i et gisp – Simon slo med knyttneven begeret ut av den andres hånd, mjøden skvalpet utover. Så vendte han seg og gikk ut av stuen.
Erlend stod efter. Han tørket av sin hånd og håndleddet i kjortelskjøtet, uten han visste om det – så seg tilbake: De andre hadde ikke merket dette. Med foten støtte han begeret inn under benken – stod et øyeblikk – så gikk han stilt ut efter mågen.
Simon Darre stod nedenfor burstrappen – Jon Dålk holdt på å leie hans hester ut av stallen. Han rørte seg ikke da Erlend kom borttil:
«Simon! Simon – jeg visste ikke – jeg visste ikke hva jeg sa!»
«Du vet det nu.»
Simons stemme var aldeles tonløs. Han stod urørlig, så ikke på den andre.
Erlend så rådløst omkring seg. Der skimtet en blek flekk av månen bak skysløret, det drysset med små, harde snekorn. Erlend rørte seg frysende.
«Hvor – hvor skal du fare –,» spurte han valent, så på svennen og hestene.
«Søke meg et annet herberge,» sa Simon kort. «Du kan vel vite, her gidder jeg ikke være –»
«Simon!» brast Erlend ut. «– Å, jeg vet ikke hva jeg skulle gi for at det var usagt –!»
«Ikke jeg heller,» svarte den andre som før.
Døren gikk oppe i loftet. Kristin trådte ut på svalen med en lykt i hånden – bøyde seg utover og lyste ned:
«Står dere her?» spurte hun skjær i stemmen. «Hva gjør dere ute nu?»
«Jeg kjente på meg jeg burde se ut til hestene mine – som det er høviske folks sed å si,» svarte Simon leende opp.
«Jamen – du har jo tatt ut hestene dine!» undret hun lattermild.
«Ja – slikt kan en mann gjøre når han er ør i hodet,» sa Simon som før.
«Men kom opp nu!» skar hun i, lys og glad.
«Ja. Straks.» Hun gikk inn, og Simon ropte til Jon om å sette inn hestene. Han vendte seg mot Erlend – mannen stod, underlig lam i miner og holdning. «Jeg skal komme inn om litt. Vi får – friste å late som dette var utalt, Erlend – for våre hustruers skyld. Men så meget skjønner kanskje du også – du var den siste mann på jorden som jeg ville – skulle visst om – dette. Og glem ikke at jeg er ikke så glemsom som du er!»
Døren der oppe gikk igjen; gjestene kom ut i flokk og følge, Kristin var med dem, og hennes terne, som bar lykten.
«Ja,» flirte Munan Bårdssøn, «det er langt på natten alt – og disse to folkene her tenker jeg lengter svært efter sengen –»
«Erlend. Erlend. Erlend.» Kristin hadde kastet seg inn til ham i samme nu de stod alene innenfor loftsdøren. Hun smøg seg hardt og tett inn mot ham. «Erlend. – Du ser sorgfull ut –,» hvisket hun forskrekket, med de halvåpne lepper nær oppe mot hans munn. «Erlend?» hun tok om hans tinninger med begge sine hender.
Han stod litt med armene løselig lagt omkring henne. Så, med en sakte hvinende lyd i strupen, krystet han henne til seg.
Simon gikk bortover til stallen – han ville sagt noe til Jon, men han glemte det underveis. En stund stod han i stalldøren og så opp mot månedisen og snedrysset – nu begynte der å falle større filler. Jon og Ulv kom ut og stengte bak seg, og de tre menn gikk sammen over mot det huset hvor de skulle sove.
